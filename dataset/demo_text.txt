  সূচিপত্রচল্লিশএকচল্লিশবেয়াল্লিশতেতাল্লিশচুয়াল্লিশ চল্লিশ ‘মানে?’ অবাক চোখে রানাকে দেখল বেলা। ‘রাইফেল তাক করো আমার মাথায়, বোকা মেয়ে,’ বলল রানা। হাঁটু গেড়ে বসে পড়ল মেঝেতে। দু’হাত মাথার ওপর। দ্বিধা করল বেলা। তবে বুঝে গেল, এ ছাড়া উপায়ও নেই। রানার মাথার দিকে একে-৪৭ তাক করে বলল, ‘ওরা জানল কী করে যে আমরা এখানে?’ ‘আমার সঙ্গে কথা বোলো না,’ বলল রানা। পরক্ষণে প্যাসেজে পৌছুল সাবমেশিন গান হাতে সোয়্যাট অফিসাররা। দরজা খুলে ঝোড়ো বেগে ঢুকল ঘরে। রানার দিকে তাক করা হয়েছে অন্তত দশটা আগ্নেয়াস্ত্র। চুপ করে বসে থাকল রানা। নিজেকে ডিজিএসআই এজেন্ট বলে পরিচয় দিচ্ছে বেলা। ওর কথা শেষ হতেই প্রশংসা করতে লাগল সোয়্যাট টিমের সিও। কাজের কাজ করেছে বেলা। এবার তারাই নেবে দায়িত্ব। রানাকে মেঝেতে ফেলল দুই অফিসার। ওর হাতদুটো পিঠের কাছে নিয়ে কবজিতে আটকে দিল প্লাস্টিকের টাই। টু শব্দ করছে না রানা। সার্চ করছে ওকে। হাত
  ছাড়া হলো সাধুর পিচ্চি বোতল। লোকগুলোর ভাব দেখে মনে হলো, ওটা যেন নাইট্রোগ্লিসারিন। মিনিটখানেক পর টান দিয়ে তুলে ওকে নিয়ে যাওয়া হলো প্যাসেজে। সাবধানে সিঁড়ি বেয়ে নিচতলায় নামল রানা। পাহারা দিয়ে ওকে বের করা হলো বাড়ি থেকে। চারপাশে পুলিশের গাড়ি থেকে বেরুচ্ছে নীল আলোর বন্যা। ট্যাক্সিটা দূরে দেখল রানা। ওটাকে ঘিরে ধরেছে একদল পুলিশ। গাড়ির বুট থেকে নিল রানার ব্যাগ ও হোল্ডঅল। টান দিয়ে গাড়ি থেকে নামিয়ে রাস্তার ওপর উপুড় করা হলো ড্রাইভারকে। উল্টে যাওয়া কচ্ছপের মত হাত-পা ছুঁড়ছে সে। পিঠে তাক করা হয়েছে একগাদা আগ্নেয়াস্ত্র। তবে রানা জানে, দু’একঘণ্টা পর তাকে ছেড়ে দেবে পুলিশ। ওর নিজের কপাল হয়তো অত ভাল নয়। ভাবছে, এরা জানল কীভাবে কোথায় আছে ওরা! একটু পর হয়তো জানবে কীভাবে ধরা পড়েছে। ঘিরে ধরে পুলিশের কালো এক ভ্যানের দিকে রানাকে নিয়ে চলল ছয় অফিসার। গাড়ির পেছন দরজা খোলা। ভেতরটা যেন জানালাহীন স্টিলের খাঁচা। পিঠে ধাক্কা দিয়ে ওখানে তুলে দিল ওকে। এটা স্ট্যাণ্ডার্ড অ্যারেস্ট প্রোসিজার। খাঁচার বেঞ্চে বসে বাইরে তাকাল রানা। পুলিশদের চেহারা অতিরিক্ত গম্ভীর। ধমকে উঠছে রেডিয়োতে। এক অপরাধীকে গ্রেফতার করেছে বলে অত জরুরি ভাব কেন? না, এ ছাড়াও ঘটেছে খুব অস্বাভাবিক কিছু। আশপাশে নেই বেলা। ওকে সরিয়ে নিয়েছে পুলিশ অফিসাররা? রানা দেখল, দূর থেকে ছুটে আসছে নামহীন এক প্যানেল ভ্যান। জ্বলজ্বল করছে ওটার হেডলাইট। নীল আলো বেরোচ্ছে রেডিয়েটর গ্রিলের ওদিক থেকে। সাইরেনের কর্কশ আওয়াজ। গাড়িটাকে বাধা দিল না কেউ। পথ থেকে সরে যাচ্ছে পুলিশের গাড়ি। ভ্যানটা কালো নয়, সাদা রঙের। ব্রেক কষে থামল বাড়ির সামনে। সরসর করে খুলে গেল পাশের স্লাইডিং দরজা। নেমে এল চারজন লোক, হাতে অস্ত্র নেই। পরনে নভোচারীদের মত সাদা-রুপালি চকচকে পোশাক। নিউক্লিয়ার, কেমিকেল বা ব্যাকটেরিয়োলজিকাল দূষণ থেকে বাঁচতে ব্যবহার করা হয় ওই পোশাক। সাদা পোশাকে লেগে ছিটকে যাচ্ছে নীল আলো। লোকগুলোর মুখের হেলমেটে পুরু ভাইসর। ভারী গ্লাভস পরা হাতে কয়েক ধরনের ইকুইপমেন্টের কেস। ‘হ্যাযম্যাট টিম,’ বিড়বিড় করল রানা। রেডিয়ো পেয়ে এসেছে, তা নয়। রওনা হয়েছে আগেই। হয়তো একটু দূরেই ছিল। হাজির হয়েছে নির্দেশ পেয়ে। ওরা এমন কিছু জানে, যেটা রানার জানা নেই। এটা যুদ্ধ এলাকা নয়, অথচ সুইট্যারল্যাণ্ডের লেকের ধারের পাবলিক এলাকায় হাজির হয়েছে হ্যায়ম্যাট টিম। তা হলে কি জারি করা হয়েছে মহাবিপদ সঙ্কেত? পুলিশের গাড়ি সরতেই বাড়ির সামনে এসে থামল আরও তিনটে সাদা ভ্যান। এরই ভেতর সরে যেতে শুরু করেছে পুলিশ ও সোয়্যাট টিম। রাস্তা বেশি সরু বলে গাড়ি ঘোরাতে পারছে না তারা। নাকি সুরে কর্কশ আওয়াজ তুলছে ব্যাগ গিয়ার। দ্রুত পিছিয়ে চলেছে চাকা। পরের রাস্তায় পৌঁছেই ঘুরিয়ে নেয়া হচ্ছে গাড়ি। যেন এই এলাকায় পাওয়া গেছে এক মেগাটনের আণবিক বোমা। যে-কোনও সময়ে ফাটবে ওটা। তাই দেরি না করে পালিয়ে যাচ্ছে লোকগুলো। এরই ভেতর ট্যাক্সি নিয়ে রাতের আঁধারে উধাও হয়েছে ড্রাইভার। সাদা ভ্যান থেকে নেমেছে চিকচিকে সাদা পোশাক পরা আরও আটজন লোক। তাদের একজন হাত তুলে ইশারা করল পুলিশদের দিকে। ভাইসরের ওদিক থেকে কী যেন বলছে সে। ভীষণ ভয় পেয়েছে পুলিশ অফিসাররা। ছুটে গেল নিজেদের গাড়ির দিকে। আর কিছু দেখতে পেল না রানা। ধুম করে বন্ধ হলো ওর ভ্যানের পেছন দরজা। চারপাশে নামল ঘুটঘুটে অন্ধকার। বাইরে দৌড়ে যাওয়ার শব্দ। ধুপ-ধাপ শব্দে বন্ধ হলো ক’টা গাড়ির দরজা। রানা টের পেল, দুলে উঠল মেঝে। হঠাৎ করেই রওনা হয়েছে ভ্যান। বেঞ্চে চুপ করে বসে থাকল ও। ভাবছে, দেখা যাক এবার কী ঘটে। বেশ কিছুক্ষণ পর ধীরে ধীরে কমল গতি। থামল ভ্যান। তারপর আবারও চলতে লাগল। ভ্যান বোধহয় চলেছে শহরের মাঝ দিয়ে। সামনেই কোথাও পুলিশ স্টেশন। কিন্তু অনেকক্ষণ পেরোলেও আর থামল না ভ্যান। বাঁক নিল বহুবার। বেগ দেখে রানা ভাবল, শহর ছেড়ে যাচ্ছে ওরা। একটু পর পড়ল হাইওয়ে। গোঁ-গোঁ শব্দ করছে ইঞ্জিন। কড়কড় আওয়াজ তুলছে দ্রুত গতির চাকা। উল্টোদিকের বেঞ্চে পা ঠেকিয়ে চুপ করে বসে থাকল রানা। মৃদু দুলছে এদিক-ওদিক। ভাবছে, কোথায় নিয়ে চলেছে এরা? পেরোল একঘণ্টারও বেশি। দ্বিতীয় সেফ হাউসের কাছে কী দেখেছে, ভাবছে রানা। হয়তো গোটা এলাকা থেকে সবাইকে সরিয়ে নেবে হ্যাযম্যাট টিম। তা করবে গিসেলের ওই দুই লোকের কারণে। একজন মৃত। অন্যজন মরতে বসেছে। খুব গুরুতর কোনও ইনফেকশন হয়েছে তাদের। দেরি না করে কাজে নেমেছে ইমার্জেন্সি রেসপন্স টিম। রানার মনে পড়ল মঠের সেই পাতাল ঘরের কথা। ওখানে ছিল মৃত ও মৃতপ্রায় একদল মানুষ। তা হলে কি তাদের মৃতদেহ থেকেই ইনফেকশন হয়েছে গিসেলের লোক দু’জনের? এলিসের কথা মনে পড়ল রানার। এবার কী হবে তার? সন্দেহ নেই সারারাত জেরা করবে বড় বড় অফিসাররা। জেনে নেবে মিশনের খুঁটিনাটি সব। কীভাবে ওই দল থেকে বেরিয়ে জিম্মি হয়েছিল, বাদ পড়বে না কিছুই। আশা করা যায়, নিজেকে ভালভাবেই রক্ষা করতে পারবে বেলা। নিজেকে নিয়ে দুশ্চিন্তায় নেই রানা। আসলে কিছুই তো করার নেই ওর। এখন নিজেকে ছেড়ে দিতে হবে ভাগ্যের হাতে। পেরোল আরও একঘণ্টা। কবজি কেটে বসেছে প্লাস্টিকের কাফ। ল্যাকটিক অ্যাসিড জমেছে বলে ব্যথা করছে মাংসপেশি। দম নিয়ন্ত্রণ করে ব্যথার অনুভূতি থেকে মন সরিয়ে নিল রানা। রক্ষা পেল না চিন্তা- স্রোত থেকে। ভাবছে, মঠে প্রধান সাধুর সঙ্গে দাবা খেলার কথা। সেসময়ে তিনি যা বলেন, সব ঘুরে ঘুরে ফিরছে ওর মনে। সাধু হত্যার প্রতিশোধ নিতে পারল না। জানা নেই বাকি জীবনেও বেরোতে পারবে কি না জেল থেকে। আরও কিছুক্ষণ পর দুশ্চিন্তামুক্ত হতে চাইল রানা। কিন্তু বেশ সময় লাগল মেডিটেশনের গভীর স্তরে যেতে। নিয়ন্ত্রিত হলো শ্বাস-প্রশ্বাস। শিথিল দেহে হেলান দিয়ে বসে থাকল দেয়ালে। কখন যেন ঘুমিয়ে পড়েছিল, সচেতন হলো গাড়ি থেমে যেতেই। কয়েক মুহূর্ত পর খুলে গেল পেছনের দরজা। ভেতরে ঢুকল উজ্জ্বল সাদা আলো। ধাঁধিয়ে গেল অন্ধকারে অভ্যস্ত চোখ। মিনিটখানেক পর খাঁচায় ঢুকল হ্যাযম্যাট সুট পরা দু’জন লোক। টান দিয়ে ভ্যান থেকে ওকে নামাল তারা। কাছেই অটোমেটিক অস্ত্র হাতে আরও ছয়জন। বিশাল এক পাতাল ঘরে থেমেছে ভ্যান। দূরে কংক্রিটের দেয়াল। একটু পর পর কংক্রিট পিলার। ছাত বেশ উঁচু। এইমাত্র প্রবেশ পথের জায়গায় নেমেছে হেভি ডিউটি স্টিলের শাটার। চারপাশে উজ্জ্বল সাদা হ্যালোজেন স্পটলাইট। রানার পেছনে গেল হ্যাযম্যাট সুট পরা এক লোক। হাতে কাটার। কুটকুট করে কেটে দিল ওর কবজির টাই। ওকে ঘিরে ফেলল লোকগুলো, হাতে অস্ত্র। এস্কোর্ট করার ভঙ্গিতে মার্চ করে নিয়ে চলল এক ডোরওয়ের দিকে। রক্ত চলাচল স্বাভাবিক করতে কবজি চলছে রানা। ঝাঁকিয়ে নিচ্ছে কাঁধ। দরজার ওদিকে লিফটে রানাকে তুলে ষষ্ঠতলায় থামল লোকগুলো। হুইশ্ আওয়াজে দরজা খুলে যেতেই সামনে পড়ল চওড়া, দীর্ঘ করিডোর। ওর মনে হলো না এটা পুলিশ স্টেশন। ওকে বোধহয় এনেছে কোনও হাসপাতালে। অবশ্য আশপাশে নেই ডাক্তার, নার্স বা রোগী। বন্ধ প্রতিটি ঘরের দরজা। ‘কোথায় এনেছ?’ জানতে চাইল রানা। জবাব দিল না কেউ। এটা পাবলিক প্লেস নয় যে প্রবেশ অধিকার থাকবে সাধারণ মানুষের। মিলিটারি ফ্যাসিলিটি না হলেও সরকারি ভবন, ভাবল রানা। এত রাতেও এদের হাতে অস্ত্র। থমথম করছে চারপাশ। করিডোর ধরে হেঁটে চলল ওরা। দেখা হলো হ্যাযম্যাট সুট পরা ক’জনের সঙ্গে। তাদের হাতে অস্ত্র নেই। সিকিউরিটি নয়, মেডিকেল পার্সোনেল, ভাবল রানা। একটা দরজার সামনে থামল সবাই। দরজার ওপরে লেখা: ডিকনট্যামিনেশন। একপাশের দেয়ালের প্যানেলে কি কোড দিল একজন। হাইড্রলিক্সের স্ আওয়াজে পিছলে খুলে গেল দরজা। পিঠে ধাক্কা খেয়ে ঘরে ঢুকল রানা। পেছনে আটকে গেল কবাট। সাদা চারকোনা ঘরটা দৈর্ঘ্যে ও প্রস্থে তিন বর্গ গজ। চারদেয়ালে টাইল্স্। দরজার জায়গাটা প্রায় চোখেই পড়ছে না। উল্টো দিকে আরেকটা দরজা। রোদের মত আলো আসছে চারপাশ থেকে। ঢালু হয়েছে মেঝে, মাঝে অগভীর ড্রেন। গোপন স্পিকারে ইংরেজিতে কড়া গলায় নির্দেশ দিল কেউ। চারদিকে তাকাল রানা। লোকটা বলছে জুতো, হাতঘড়ি ও গায়ের পোশাক খুলতে। স্পিকারের সঙ্গে বোধহয় রয়েছে গোপন ক্যামেরা। লজ্জা পাওয়ার কিছু নেই। আর্মি জীবনে এবং পরে গুপ্তচর হিসেবে বহুবার উলঙ্গ হতে হয়েছে ওকে। জুতো, মোজা, জ্যাকেট, শার্ট, জিন্সের প্যান্ট খুলল রানা। ডানে টাইল করা দেয়ালে দেখা দিল স্লাইডিং কমপার্টমেন্ট। আগের সেই কর্কশ কণ্ঠ বলল, ওটার ভেতর সব রেখে দিতে। নির্দেশ মেনে নিল রানা। ভাল করেই জানে, আপত্তি তুলে লাভ হবে না। ক্লিক আওয়াজে আটকে গেল কমপার্টমেণ্ট। কয়েক সেকেণ্ড পর ছাতের হাজার হাজার ফুটো থেকে এল অস্বাভাবিক জোরে শীতল তরলের স্প্রে। ওটা এতই ঠাণ্ডা, ভীষণ চমকে গেল রানা। তবে ওটা পানি নয়, কোনও কেমিকেল। বরফের মত যেন কামড় বসাচ্ছে ওর ত্বকে। মাত্র পাঁচ সেকেণ্ড পর থামল হাজার কোটি কণাবৃষ্টি। ভিজে গিয়ে শীতে থরথর করে কাঁপছে রানা। এবার এল সাইক্লোনের জোর নিয়ে গরম হাওয়া। দশ সেকেণ্ডে খটখটে শুকনো হলো ও। এমন কী শুকিয়ে গেছে মাথার চুলও। আবার ক্লিক আওয়াজে খুলল আগের কমপার্টমেন্ট। এখন ওটার ভেতর ওর জিনিসপত্রগুলো নেই। সে জায়গায় রয়েছে হাসপাতালের রোব। ভেসে এল সেই কণ্ঠ, ও যেন পরে নেয় পোশাকটা। কমপার্টমেন্টে হাত ভরে রোব নিল রানা। পরিষ্কার সুতির ইস্ত্রি করা জিনিসটা নরম ও উষ্ণ। রোব পরে নিতেই গোড়ালির কাছে ঝুলতে লাগল শেষ প্রান্ত। হিসহিস আওয়াজে খুলল উল্টোদিকের দরজা। নির্দেশ এল ওদিকে যেতে। ঠাণ্ডা স্প্রের সাদা বাথরুম থেকে বেরোতে পেরে খুশি রানা। ওর জন্যে অপেক্ষা করছে আরও চমক। দরজা পেরোতেই পেছনে বন্ধ হলো কবাট। রানা টের পেল, এসে পড়েছে হাসপাতালের অদ্ভুত উজ্জ্বল বাতির ঘরে। বাতাসে অ্যান্টিসেপটিক লোশনের গন্ধ। ঘরের মাঝে ধাতব বেড। পাশের টেবিলে সিল করা ব্যাগে খাবার পানির বোতল ও কাপ। একদিকে বেসিন। ছাত থেকে নেমেছে নাইলনের পর্দা। ওদিকে ছোট টয়লেট। সব ঝকঝকে, পরিষ্কার। ঘরের মেঝে ও তিন দিকের দেয়ালে চকচকে সাদা টাইল্স্। তবে চতুর্থ দেয়ালে টু-ওয়ে মিররের প্যানেল। এখন থেকে প্রতিটি মুহূর্ত ওর ওপর চোখ রাখবে ওরা, বুঝে গেল রানা। সোজা গিয়ে কাঁচের প্যানেলে টোকা দিল ও। পুরু কাঁচ আর্মার প্লেটের মত। লোহার বেড এনে ব্যাটারিং র‍্যামের মত বাড়ি দিলেও কাজ হবে না। বেসিন তুলে আছড়ে ফেললেও ভাঙবে না ওই কাঁচ ‘অ্যাই, আমি কোথায়?’ গলা ছাড়ল রানা। ‘আমাকে আটকে রাখা হয়েছে কেন?’ জবাব দিল না কেউ। কঠোর চোখে ভুরু কুঁচকে আয়নার দিকে তাকাল রানা। জানে, ওদিক থেকে চেয়ে আছে কেউ। কিছুক্ষণ পর বিরক্ত হয়ে ফিরে গিয়ে সটান শুয়ে পড়ল ও বিছানায়। ঠিক করেছে, বন্দি বাঘের মত পায়চারি করবে না, বা ভুলেও রাগবে না। ধীরে ধীরে নিতে লাগল দম। শিথিল করল সারাদেহের পেশি। একটু পর বুজে ফেলল চোখ। ওদিকের ঘরে বোধহয় একাধিক গোপন দর্শক। পরের চব্বিশ ঘণ্টায় এল না কেউ। একচল্লিশ রানা জানে, কোয়ারেনটাইন করা হয়েছে ওকে। রুপার্ট ওয়েনহেইম আর হেলমুট হাইনরাইনারের মত মরে ভূত হচ্ছে কি না, তা দেখছে আড়াল থেকে। বোধহয় একই হাল বেলারও। হয়তো পাশের ঘরেই আছে সে। মোটামুটি সবই বুঝতে পেরেছে রানা, মহাবিরক্ত। কাটছে না সময়। সারাক্ষণ জ্বলছে বাতি। ঘড়ির অভাবে জানার উপায় নেই এখন কয়টা বাজে। মনে জাগছে হতাশা। বাইরে কোথাও রয়ে গেছে গিসেল। আরও নিজে আটকা পড়েছে হাসপাতালে। কবে বেরোতে পারবে, তা-ও জানে না। মেজাজ খিঁচড়ে গেলেও চুপচাপ অপেক্ষা করছে। বারবার মন ফিরছে সাধুদের মঠে। অথবা, ভাবছে বেলার কথা। সংক্ষিপ্ত কয়েক দফায় ঘুমিয়ে নিয়েছে। পায়চারি করেছে ঘরে। কখনও সেরে নিয়েছে হালকা ব্যায়াম। ঘেমে গেলে মুখ-হাত ধুয়ে আবারও শুয়ে পড়েছে বিছানায়। টু-ওয়ে মিররের দিকে থেকেছে ওর পিঠ। রানা ঘুমিয়ে আছে, একসময় ঘরে ঢুকল ক’জন ডাক্তার। তাদের পায়ের শব্দে জেগে গেল ও। পাশ ফিরতেই দেখল বেডের কাছে এসে থেমেছে তারা। সঙ্গে একজন নার্সও আছে। এখন কারও পরনে প্রোটেকটিভ সুট নেই। ‘হয়তো আপনারা কিছুই ভয় পান না, নইলে পরীক্ষায় পাশ করেছি,’ বলল রানা। ‘কোটা ঠিক?’ জবাব দিল না কেউ। কৌতূহলী চোখে দেখছে ওকে। মিনিটখানেক পর পরস্পরের দিকে চেয়ে মাথা ঝাঁকাল তারা। চলে গেল ঘর ছেড়ে। অবশ্য রয়ে গেছে নার্স। হাতে সিরিঞ্জ। রক্ত নিল রানার ধমনী থেকে। ‘আমাকে কতক্ষণ এখানে থাকতে হবে?’ জানতে চাইল রানা। নীরব থাকল নার্স। ‘আপনারা রোগীদের না খাইয়ে মেরে ফেলেন নাকি?’ চুপচাপ বিদায় নিল নার্স। ফিরল তিনঘণ্টা পর। এবার সঙ্গে ট্রে। ওটার ওপর কফি, ফ্রুট জুস, জাউ ভাতের মত কিছু আর একটা কলা। তারও তিনঘণ্টা পর রানাকে দেয়া হলো নতুন এক সেট পোশাক। বের করে আনা হলো অবযার্ভেশন রুম থেকে। ওর মনে হলো না এরা বিশ্বাস করছে ওকে। সশস্ত্র এক গার্ড দূরত্ব বজায় রেখে নিয়ে চলল নতুন এক করিডোরে। কিছুক্ষণ হাঁটার পর দাঁড় করিয়ে একটা দরজায় টোকা দিল সে। ‘স্যর, আমরা কি আসতে পারি?’ ‘ইয়েস, কাম, কণ্ঠস্বর এল ওদিক থেকে। দরজা খুলে রানাকে ইশারা করল গার্ড। ঘরে বৃত্তাকার একটা অফিস টেবিলে বসে আছে দু’জন। ‘হ্যালো, রানা,’ বলল কমিশনার অ্যাল মার্লো। বিধ্বস্ত চেহারা। টাই খোলা। সুট কোঁচকানো। তার যে এমন হাল হতে পারে, কখনও ভাবেনি রানা। টেবিলে তার জন্যে জগ ভরা কফি। বাতাসে তার সুবাস। কমিশনারের পাশে মগ ভরা গাঢ় কালো কফি। ওই জিনিস ছুঁয়েও দেখেননি তার সঙ্গী। মাথা ভরা টাক। মইয়ের মত ঢ্যাঙা। পরনে কালো সুট। কৌতূহলী চোখে দেখছেন রানাকে। রানার মন চাইল লাথি মেরে উল্টে ফেলে ওই টেবিল। তবে বুঝতে পারছে, উচিত হবে না কাজটা করা। কফির জগ থেকে আসছে দারুণ সুবাস। ভাল লাগবে এক মগ কফি পেলে। বাড়তি দুই চেয়ারের একটায় বসল রানা। বাড়তি কয়েকটা মগ দেখে ওখান থেকে নিল একটা। জগ থেকে কফি ঢালল মগের কানা পর্যন্ত। লোভীর মত মগে চুমুক দিল। কফিতে চিনি নেই। যথেষ্ট গরম। গুড! ‘জানি, তোমার মনে অনেক প্রশ্ন,’ বলল কমিশনার মার্লো। ‘যেমন তুমি জানতে চাও কোথায় আছ, বা কেন তোমাকে ধরে এনে মেডিকেল টেস্ট করা হচ্ছে। আসলে এটা ছিল জরুরি। …সব শুরুর আগে খুশিমনে ধন্যবাদ দেব তোমাকে। তুমিই পথ দেখিয়ে আমাদেরকে চিনিয়ে দাও গিসেলের সেফ হাউসে।’ মৃদু হাসল সে। ‘তুমি কাজ করেছ আমার সেরা, বিশ্বস্ত এজেন্টের মত। যদিও বেতন নাওনি এক টাকাও।’ ‘সাবধান, মার্লো, মুখ সামলে! হয়তো বিরক্ত হয়ে উঠব, ‘ বলল রানা। ‘মনে নেই আমি কামানের ছুটন্ত গোলা?’ ‘ওই কথা বলার জন্যে আমি দুঃখিত,’ বলল মার্লো। ‘জানলে কী করে যে আমি কোথায় আছি?’ ‘সহজ ছিল না কাজটা। আন্দাজ করেছি এরপর তুমি কী করবে।’ ‘তাই? আমার জন্মই বৃথা।’ ‘বারবার কষতে হয়েছে হিসেব,’ বলল মার্লো, ‘তা ছাড়া, জানতাম তুমি পছন্দ করো ওয়ালথার পিপিকে পিস্তল। ওটা পেয়েছ ট্রেনে রেইড দেয়া এক পুলিশের কাছ থেকে।’ সন্তুষ্টচিত্তে হাসল মার্লো, ‘ওই পিস্তলের গ্রিপে ছিল জিপিএস ট্র্যাকিং ডিভাইস। গ্রিপ খুললেই পেয়ে যেতে।’ তুই গাধু, মনে মনে নিজেকে বলল রানা। দুনিয়ার হারামি লোক এই ব্যাটা কমিশনার মার্লো! জানতে চাইল, ‘আর ওই হেলিকপ্টার দিয়ে ধাওয়া? ওসবও নকল, তা-ই না?’ ‘সহজেই পার পেয়ে গেলে সন্দেহ করতে,’ বলল মার্লো। ‘চেয়েছি, যেন ভাবো মুক্ত আছ নিজ যোগ্যতায়। পাইলটকে আগে থেকেই সব বলা ছিল। ফলে ঠিক সময়ে পিছিয়ে গেছে। তুমি ভাবলে ঠকিয়ে দিয়েছ তাকে। এদিকে আমরা ট্র্যাক করলাম তোমাকে। পৌঁছেও গেলে লোসানে। খুঁজে বের করলে গিসেলের লোকগুলোকে।’ ‘পেয়েছি মাত্র দু’জনকে,’ বলল রানা। ‘তবে তোমার জন্যে জানতে পারলাম বহু কিছু। কপাল ভাল, আগেই তোমাকে গ্রেফতার করেনি এজেণ্ট বেলাইত।’ গম্ভীর রানা জগ থেকে নিল আরেক মগ কফি। টাকমাথার সঙ্গে পরিচয় করিয়ে দেয়নি মার্লো। কাকের মত কুঁতকুঁতে কালো চোখে ওকে দেখছেন তিনি। ‘হয়তো ভাবছ এজেণ্ট বেলাইত কোথায়,’ বলল মার্লো ‘তোমার মতই চব্বিশ ঘণ্টা পর্যবেক্ষণ করা হয়েছে তাকেও। ফলাফল নেগেটিভ। তোমাদের সৌভাগ্য। অ্যাসেসমেন্টের জন্যে ধরে না আনলে হয়তো মেরে ফেলতে হতো।’ ‘এবার বলো আমি কোথায়,’ বলল রানা, ‘যা বলছ, তার কিছুই বুঝতে পারছি না। আমার ঘড়িটা নিয়ে গেছে। জানা নেই এখন দিন না রাত।’ ‘তোমাকে নতুন একটা দেয়া হবে,’ বলল মার্লো। হাতঘড়ি দেখল সে। ‘এখন বাজে রাত সাড়ে বারোটা। আমরা আছি ইন্টারপোল হেডকোয়ার্টার থেকে কয়েক মাইল দূরে সরকারি এক সায়েন্স ফ্যাসিলিটিতে। জায়গাটা গোপন নয়, তবে সাধারণ মানুষকে এখানে আসতে উৎসাহিত করা হয় না। আগেই বলেছি, কথা বলতে চাই সামনা-সামনি। একটা কথাও মিথ্যা বলিনি। ভাবছিলাম তোমার দেয়া সেই প্রস্তাব। পরে বুঝলাম, এই তদন্তে তুমি আমাদের সবচেয়ে বড় সম্পদ। আমার বসও একই কথা ভাবছেন। তোমার কারণেই গত চব্বিশ ঘণ্টা আগে জেনেছি, সত্যিই মানব-সভ্যতার বিরুদ্ধে ভয়ানক অপরাধে জড়িত ডেইটার গিসেল। বিষয়টি এতই বিপজ্জনক, মুখে বলে শেষ করা যাবে না। তাই আমার মনে হচ্ছে, জরুরি কিছু ব্যাপার তোমাকে জানিয়ে রাখা ভাল।’ ‘বলো, আমার কান খোলা,’ বলল রানা। ‘তুমি বরং শোনো আমার কলিগের কাছ থেকে,’ বয়স্ক টাকমাথার দিকে ইশারা করল মার্লো। ‘পরিচয় করিয়ে দিচ্ছি, ইনি প্রসেফর অ্যামাকাস ব্যানিং।’ ‘ইনি কী বিষয়ে প্রফেসর?’ জানতে চাইল রানা। জবাব না দিয়ে বরফের মত ঠাণ্ডা হাসি দিলেন বৃদ্ধ। ‘বেশ কয়েকটা বিষয়ে,’ বলল মার্লো। ‘শুধু এটা বলব, তাঁর মত অভিজ্ঞতা ও মস্ত সব ডিগ্রি পৃথিবীর অন্য কারও নেই। তাঁর পেশা নিয়ে যত কম জানবে, ততই তোমার মঙ্গল। শুধু এটা জেনে নেয়াই যথেষ্ট যে, তিনি তাঁর সাবজেক্টে সেরা।’ ঠোঁটে ঠোঁট চেপে চেয়ারে একটু নড়ে উঠলেন বৃদ্ধ। কঙ্কালের মত দুই হাতে চেপে ধরলেন নিজের হাঁটু। রানার মনে হলো, চরম এক লাথি খেয়ে ভীষণ ব্যথায় গাল কুঁচকে ফেলেছেন তিনি। কাকের কালো চোখে দেখছেন ওকে। অবশ্য কয়েক সেকেণ্ড পর কড়কড়ে কণ্ঠে বললেন, ‘যা ঘটে গেছে, সেটাকে এককথায় বলতে পারি দৈব ঘটনা। অবশ্য শুরুর আগে আপনাকে জানিয়ে নেব এর ইতিহাস।’ চুপ হলেন প্রফেসর। যেন বুঝে নিচ্ছেন নিজের বক্তব্যের ওজন। কুঁতকুঁতে চোখে দেখছেন রানাকে। পুরো একমিনিট পর জানতে চাইলেন, ‘আপনি বায়োটেরোরিযম সম্পর্কে কতটা জানেন?’ বেয়াল্লিশ হঠাৎ এ প্রশ্ন শুনে থমকে গেল রানা। কয়েক সেকেণ্ড পর নিজেকে সামলে নিয়ে বলল, ‘শুনেছি, অনেকে মনে করেন ওটা টাইম বমের মতই বিপজ্জনক। যে-কোনও সময়ে ফাটবে। অন্যরা বলে, আজ পর্যন্ত সফল হয়নি ওদের কোনও হামলা।’ গম্ভীর চেহারায় মাথা দোলালেন ব্যানিং। ‘একইসঙ্গে সঠিক ওই দুই পক্ষ। এটা ঠিক, সঠিক সময়ে নজরদারী আর সৌভাগ্যের কারণে বারবার ঠেকিয়ে দেয়া গেছে বিপর্যয়। কিন্তু চিরকাল এভাবে চলবে না। নানাভাবে চেষ্টা করছে মানব- সভ্যতার শত্রুরা। যারা মনে করে বায়োটেরোরিযম খবরের কাগজের মিথ্যা বাঘ, তারা আছে বোকার স্বর্গে। বহু কাল ধরেই সমাজে বায়োলজিকাল হামলা করতে চাইছে নরপশুরা। বাতাসে, পানিতে বা অন্য কিছুর সঙ্গে মিশিয়ে। প্রথমবারের মত হামলা হয় উনিশ শ’ বাহাত্তর সালে শিকাগো শহরে। ওই কাজ করে টেরর গ্রুপ রাইজ। তারা এক হাসপাতাল থেকে চুরি করে শহরের খাবারের পানিতে মিশিয়ে দিতে চেয়েছিল টাইফয়েড ভাইরাস। কুকীর্তিটা করে বসার আগেই ধরা পড়ে যায় তারা। এরপর হামলা হলো অরিগনে উনিশ শ’ চুরাশিতে। তারা খাবারে মিশিয়ে দিল সালমোনেলা। অসুস্থ হয়ে পড়ল অনেকে।’ কিছুক্ষণ চুপ করে আবার শুরু করলেন প্রফেসার, ‘এরপর উনিশ শ’ তিরানব্বুই সালের জুলাই মাস। টোকিয়োর ক্যামেইডোর উঁচু এক বাড়ি থেকে তরল সাসপেনশনের মাধ্যমে ছড়িয়ে দিতে চাইল ব্যাসিলাস অ্যানথ্রাসিস- অর্থাৎ অ্যান্থ্রাক্স। কাজটা করেছিল ধর্মীয় সংগঠন আউম শিনক্রিও। মারা পড়ত হাজার হাজার মানুষ, কিন্তু ভুল করে ধর্মান্ধ কুকুরগুলো ব্যবহার করল অপেক্ষাকৃত কম ক্ষতিকর স্ট্রেইন। এরপর দু’হাজার এক সালে চিঠির ভেতর করে ওয়াশিংটন ডিসি ও চিলির স্যান্টিয়াগোতে পাঠিয়ে দেয়া হলো অ্যানথ্রাক্স। কপাল ভাল, ধরা পড়ে গেল সেসব চিঠি। ক্ষতি হয়নি কারও। কিন্তু এরপর থেকে আরও সতর্ক হয়ে উঠল বায়োটেরোরিস্টরা। আমেরিকায় লেখাপড়া করেছিল পাকিস্তানি এক নিউরোসায়েন্টিস্ট আফিয়া সিদ্দিকি। দু’হাজার আট সালে নিউ ইয়র্কে ধরা পড়ল তার তৈরি বায়ো-ও অরফেয়ার মেটারিয়াল। বায়োটেরোরিযমের দায়ে ছিয়াশি বছরের সাজা হলো তার।’ ‘বেগ্রামের ধূসর মহিলা,’ বলল রানা। ‘অনেকে বলে সিক্স-ফাইভ-ও প্রিযনার। সেসময়ে হাজার হাজার মানুষকে খুন করতে গিয়ে ধরা পড়ে একদল সাইকোপ্যাথ। তবে তাদের সবাই অপরাধী ছিল না। অনেকেরই সাজা হয়েছে অন্যায়ভাবে।’ কঙ্কালের মত শুকনো কাঁধ ঝাঁকালেন প্রফেসর ব্যানিং। ‘আপনি এটা বলতে পারেন, নাইন/ইলেভেনের পর পর ওই ঘটনা ঘটলে কঠোর সাজা হয় পাকিস্তানি সেই মহিলার। আবার এ-ও ঠিক, সরাসরি আলকায়েদার সঙ্গে জড়িত ছিল সে। চেষ্টা করেছে হাইলি টক্সিক সাবস্ট্যান্স আমেরিকায় ছড়িয়ে দিতে। হালকাভাবে নেয়া যায় না এটাকে।’ ‘বিজ্ঞানীরাই বা কেন এসব বাজে জিনিস তৈরি করে জমিয়ে রাখছেন?’ বলল রানা, ‘পরে ব্যবহার করবেন বলে?’ ‘তাদেরকে দিয়ে করানো হচ্ছে,’ চিমসে হাসি হাসলেন প্রফেসর ব্যানিং। ‘এতক্ষণ মূল বিষয়ে যাওয়ার জন্যে এই কথাগুলো না বললে চলত না।’ একটা সাদা খাম দেখালেন তিনি। ‘এবার জানবেন এক লোকের কথা।’ এনভেলপটা তুলে নিল রানা। ওটার মুখ খোলা। ভেতর থেকে নিল চকচকে, ছোট একটা ছবি। তোলা হয়েছে বহু দূর থেকে। একটা গাড়ির পাশে দাঁড়িয়ে কথা বলছে দু’জন লোক। দেখা যাচ্ছে একজনের পিঠ। ছবিটা শীতকালে তোলা। দু’জনের পরনেই ভারী পোশাক। যার মুখ দেখা যাচ্ছে, সে পরেছে কালো রঙের কাশ্মিরী ওভারকোট। হাতে ট্যান লেদার গ্লাভ্স্। উঁচু কপালের ওদিকে ব্যাক ব্রাশ করা চুল। নম্বরের একাংশ দেখে রানা বুঝল গাড়ির রেজিস্ট্রেশন সুইটয়ারল্যাণ্ডের। ‘এই লোকই ডেইটার গিসেল?’ টেবিলে ছবি রাখল রানা। মৃদু মাথা দোলাল কমিশনার অ্যাল মার্লো। ‘গত কয়েক দশক ধরেই বাড়ছে বায়োটেরোরিযমের হুমকি,’ বললেন বিজ্ঞানী, ‘ধার্মিক ও অধার্মিক একদল মানুষ ধরে নিচ্ছে, শেষ হয়েছে মানব-সভ্যতার উন্নয়ন প্রক্রিয়া। এবার সামনে শুধু গাঢ় কালো অন্ধকার। যে-কোনও দিন পৃথিবীর বুকে নামবে ভয়ঙ্কর মহাবিপদ। আর তাই ঘটছে নানান প্রাকৃতিক বিপর্যয়। সুতরাং এখনই উচিত ভবিষ্যতের জন্যে তৈরি হওয়া। যেমন ধরুন সুপার স্টর্ম বা সোলার ম্যাগনেটিক ফ্লেয়ার। এ ধরনের বিপদ যে-কোনও সময়ে সভ্যতাকে ফিরিয়ে নিতে পারে অন্ধকার যুগে।’ চুপ হয়ে গেলেন প্রফেসর। জিভ দিয়ে চেটে নিলেন ঠোঁট। তাঁর সরু জিভ দেখে গিরগিটির কথা মনে পড়ল রানার। আবারও শুরু করলেন ভদ্রলোক, ‘অনেকে মনে করে, তাদের জীবনে বড় কোনও বিপর্যয় ঘটবে না। আবার অনেকে খুশি হবে পৃথিবী ধ্বংস হলে। এরা গর্ব করে বলবে- কী, বলেছিলাম না? আমার কথাই তো ঠিক হলো! নিজেরা মরবে, সেজন্যে কোনও আফসোস নেই।’ মৃদু হাসলেন বিজ্ঞানী। ‘মানসিক সমস্যা আছে বলে এদেরকে সিরিয়াসলি নিই না আমরা। কাপুরুষের মত এরা ভেবে নেয়: কী পেয়েছি এই জীবনে, ধ্বংস হোক না পৃথিবী! সত্যিই কোটি কোটি মানুষের সর্বনাশ হলেও কিছুই যায় আসবে না তাদের। তবে এরা বড় ধরনের বিপদ নয়। আসল সমস্যা তৈরি করে আরেকদল লোক। তারা চায় শেষ হোক মানব-সভ্যতা। আর সেজন্যে যা খুশি করতেও দ্বিধা নেই। আসলে ওই দলেরই লোক ডেইটার গিসেল। সে চাইছে ডেকে আনবে মহাবিপর্যয়। ‘ ভদ্রলোক থেমে যাওয়ায় নীরবতা নামল ঘরে। কফি দিয়ে নিজের মগ ভরল মার্লো। ‘কয়েক বছর আগে প্রস্তুত দল বা পারাটি বলে একটা সংগঠন তৈরি করে গিসেল। সেসময়ে প্রথমে আমাদের রেইডারে ধরা পড়ে সে। জাল পেতে তাকে ধরার চেষ্টা করে ইন্টারপোলের অপারেটিভরা। তবে অতি চতুর ওই লোক ধরা দিল না, এড়িয়ে গেল সব ধরনের প্রলোভন।’ ‘এজেণ্ট বেলাইতের কাছে খানিকটা শুনেছি,’ বলল রানা। ‘সে কি পৃথিবী ধ্বংস করতে আউম শিনক্রিওর মত কোনও ধর্মীয় সংগঠন তৈরি করেছে?’ মাথা নাড়ল কমিশনার। ‘আমরা জেনেছি সে নাস্তিক I ধর্মগুরু হওয়ার ইচ্ছে তার নেই।’ ‘ডেইটার গিসেল দিনরাত স্বপ্ন দেখে, বর্তমান সভ্যতা শেষ করে নতুনভাবে শুরু করবে সব,’ বললেন প্রফেসর ব্যানিং। ‘পারাটি দলের ওয়েবসাইট আছে ইন্টারনেটের অন্ধকার অংশে। ওখানে ঢুকতে ব্যবহার করতে হবে বিশেষ সফটওয়্যার। ওই সাইটে বর্ণনা করা হয়েছে, কীভাবে বর্তমান জনসংখ্যাকে হ্রাস করা হবে। তারা চায় পৃথিবীতে থাকুক মাত্র দশ পার্সেন্ট মানুষ। কোনও সরকার থাকবে না। লেনদেন হবে না অর্থের। প্রয়োজন পড়বে না আইনের। গিসেল তার লেখায় বর্ণনা করেছে, একটা সময় আসবে, যখন মাত্র কয়েক মাসের ভেতর মরবে বেশিরভাগ মানুষ। গোটা পৃথিবী জুড়ে ঘটবে এটা। যারা বাঁচবে, সবাই পড়বে মহাবিপদে। নেতৃত্ব দেয়ার মত কেউ থাকবে না। আর তখন গিসেল পৃথিবী শাসন করবে তার অনুসারীদের নিয়ে। বিরোধীদের অবস্থা এতই খারাপ হবে, বাধা দিতে পারবে না তারা।’ ‘নিজেকে ভবিষ্যৎ পৃথিবীর রাজা ভাবতে পছন্দ করে সে,’ বলল মার্লো। ‘তার বর্ণনা অনুযায়ী, বিপর্যয়পরবর্তী ওই জগতে তার ওপর কথা বলবে না কেউ। পারাটি দলের সদস্য-সদস্যা ছাড়া কাউকে গণ্য করা হবে না মানুষ হিসেবে। বছরের পর বছর ধরে ওই স্বপ্ন পুষে রেখেছে সে। কয়েক বছর আগে ব্যস্ত হয়ে উঠল পৃথিবী জুড়ে ধ্বংস ডেকে আনতে। চাই ক্ষমতা। আর সেজন্যেই পরে হামলা করেছে সাধুদের ওই আশ্রমে। এতে আরও সতর্ক হয়ে উঠেছি আমরা।’ ‘তাকে বদ্ধ পাগল বলে মনে হচ্ছে আমার,’ বলল রানা। ‘বদ্ধ পাগল হলেও, ওর হাতে যা আছে, তা দিয়ে খুন করতে পারবে লাখ লাখ মানুষ,’ বলল মার্লো। ‘কী করে?’ কমিশনারের দিকে তাকাল রানা। পরস্পরের দিকে তাকাল মার্লো ও প্রফেসর ব্যানিং। যেন বুঝে নিল, সময় হয়েছে ক্লাসিফায়েড তথ্য দেয়ার। প্রফেসরের দিকে চেয়ে মাথা দোলাল কমিশনার। তেতাল্লিশ রানার দিকে ফিরলেন প্রফেসর ব্যানিং। ‘দু’হাজার পনেরো সালের মার্চের দুই তারিখ। দুনিয়ার মিডিয়া না জানলেও ইণ্টারপোল জেনে গেল, উত্তর কোরিয়ার পাহাড়ি এক জায়গায় গোপন এক মিলিটারি ফ্যাসিলিটিতে হামলা করেছে একদল মার্সেনারি। উদ্দেশ্য বায়োওয়েপন্স সরিয়ে নেয়া। পশ্চিমা ইন্টেলিজেন্স ধারণা করে, ওই ফ্যাসিলিটিতে ছিল ওয়েস্ট নাইল ভাইরাস বা অ্যানথ্রাক্স। ওগুলো লেভেল ফোর এজেন্ট। অর্থাৎ, উপায় থাকবে না রোগীকে চিকিৎসা দেয়ার। যেমন ইবোলা ভাইরাস, মারবার্গ ভাইরাস বা ক্রিমিয়্যান-কঙ্গো হেমোরেজিক ফিভার।’ চুপ হয়ে গেলেন প্রফেসর। বড় করে দম নিয়ে আবার বললেন, ‘আমরা জানলাম না কারা হামলা করেছিল।’ ‘ডেইটার গিসেল,’ মন্তব্য করল রানা। মাথা দোলাল কমিশনার মার্লো ও বিজ্ঞানী। ‘বলতে পারেন, একদল বদ্ধ উন্মাদের কাছ থেকে বেআইনি জিনিস চুরি করতে চেয়েছে আরেকদল উন্মাদ,’ বললেন প্রফেসর। ‘ওই একই কাজ করছে পাশ্চাত্য বিশ্ব, বিশেষ করে আমেরিকার বিজ্ঞানীরা,’ বলল রানা। ‘কথা ঠিক,’ মেনে নিলেন ব্যানিং। ‘বাদ পড়েনি রাশা, ফ্রান্স বা চিন। গোপনে গবেষণা করছে দেশগুলো।’ যে সুরে কথা বলেছেন, রানার মনে হলো বিস্তারিত তথ্য আছে তাঁর পকেটে। ‘ডেইটার গিসেল মনে করেছিল অন্যান্য দেশের চেয়ে অনেক সহজে উত্তর কোরিয়ার ফ্যাসিলিটি থেকে ভাইরাস সরাতে পারবে সে। ওটা ছিল তার ভুল ধারণা। ব্যর্থ হয় ওই মিশন।’ ‘গিসেল ভাবতেও পারেনি পাহাড়ি জঙ্গলে গার্ড দিয়ে রাখবে আমি তাদের সোনার ডিম,’ বলল মার্লো। ‘মারা পড়ল তার কয়েকজন অনুচর। অন্যরা হেলিকপ্টারে উঠে পালিয়ে গেল উপকূলে। ওখান থেকে লঞ্চে চেপে চলে যায় জাপানে। আমরা যখন বুঝলাম ওই দলের কয়েকজন ইউরোপিয়ান, ততক্ষণে দলের সবাইকে নিয়ে আত্মগোপন করেছে ডেইটার গিসেল। ‘এরপর পেরোল বেশ কয়েক মাস। পারাটি দলের কোনও অ্যাক্টিভিটি থাকল না। যদিও আমরা বুঝলাম, গিসেলের উদ্দেশ্য বায়োলজিকাল ওয়েপন্স চুরি করা। কাজেই চোখ-কান খোলা রাখলাম।’ ঘরে নীরবতা নামল। চুপ করে আছে রানা। একবার ব্যর্থ হয়েছে,’ বলল মার্লো। ‘টাকার অভাব নেই। নতুন করে তৈরি হতে থাকল গোপনে। এমন কী ওয়েবসাইট থেকেও হারিয়ে গেল তার দল। আর এখানেই ভুল করলাম আমরা। ধরে নিলাম, চরম হার মেনে লুকিয়ে পড়েছে সে। হয়তো আত্মহত্যা করেছে। বা অতিরিক্ত মদ্যপান করে মারা গেছে। এমনও হতে পারে, নিজ দলের কারও হাতে খুন হয়েছে। পেরিয়ে গেল কয়েকটা বছর। এরপর আবারও তাকে দেখা গেল সন্দেহজনক একদল লোকের সঙ্গে। এবার গোপনে খোঁজখবর নিল ফ্রেঞ্চ, ব্রিটিশ ও সুইস ইন্টেলিজেন্স সার্ভিস। কাজে সুবিধা হবে বলে শুরু হলো জয়েন্ট অপারেশন। পারাটি দলে ঢুকল আমাদের দু’জন এজেন্ট। তাদের উদ্দেশ্য ছিল দুটো। প্রথমত, জানতে হবে কোথায় আছে ডেইটার গিসেল। দ্বিতীয়ত, আসলে কী করছে সে। প্রথম কাজে ব্যর্থ হলো এজেন্টরা। তবে তোমার মাধ্যমে জানা গেল, ডেইটার হামলা করেছে শ্যাতোস দে লা সান্তে ভিখযে দে পেলভোতে। আমরা জেনে গেলাম, হাল ছাড়েনি সে। এতগুলো মাস লুকিয়ে থেকে তৈরি করেছে নিখুঁত প্ল্যান। তার চাই মারণাস্ত্র তৈরির মত ভাইরাস বা ব্যাকটেরিয়া। ‘ ‘আর এখন সেটা পেয়েছে সে,’ কমিশনার অ্যাল মার্লোর দিকে তাকালেন প্রফেসর। জবাবে মৃদু মাথা দোলাল পুলিশ অফিসার। রানার দিকে ফিরলেন প্রফেসর। ‘ওটা প্লেগ। পৃথিবীর সবচেয়ে বিপজ্জনক মহামারী!’ নিষ্পলক চোখে রানার দিকে চেয়ে রইলেন তাঁরা চুপ করে আছে রানা। হঠাৎ ভীষণ বিস্বাদ লাগল কফি। আস্তে করে হেলান দিল চেয়ারে। ‘কী ভাবছ, রানা?’ জানতে চাইল কমিশনার। পুরো একমিনিট পর মুখ খুলল রানা, ‘সেফ হাউসে ছিল ডেইটার গিসেলের দু’জন। তাদের একজন কি মারা গেছে প্লেগে?’ ‘মারা গেছে দু’জনই,’ বললেন প্রফেসর, ‘ওই এলাকা থেকে সরিয়ে নেয়া হয়েছে সবাইকে। তা করেছে স্পেশালাইড্ বায়োহ্যাযার্ড টিম। ওটা সবচেয়ে বিপজ্জনক স্ট্রেইন। ছড়িয়ে পড়লে রক্ষা নেই পৃথিবীর বেশিরভাগ মানুষের।’ ‘চব্বিশ ঘণ্টার ভেতর ইনফেকশন না হলে কখনও ওই রোগ হবে না,’ বলল রানা, ‘কাজেই আমাকে আর এজেন্ট বেলাইতকে রাখা হয়েছিল কোয়ারেনটাইন করে। ‘ঠিকই ধরেছ,’ বলল কমিশনার মার্লো। ‘কতক্ষণ বাঁচে প্লেগের জার্ম?’ বিজ্ঞানীর কাছে জানতে চাইল রানা। ‘প্লেগ আসলে ব্যাকটেরিয়াল ডিয্যি,’ বললেন প্রফেসর, ‘অ্যাকটিভ এজেন্টের নাম ব্যাকটেরিয়াম ইয়েরসিনিয়া পেস্টিস। সংক্ষেপে ওয়াই পেস্টিস। ভাইরাসের মত নয়। কারও দেহে থাকতে হবে, এমন নয়। মাটিতে মিশে থাকতে পারে শত শত বছর। মোটেও হারিয়ে যায় না ভিরুলেন্স। সুযোগ পেলেই আবারও বিস্তার করে বংশ। এদিক থেকে বলতে পারেন, মরণ নেই তার জাতির।’ যা ভেবেছে, সেটাই সত্যি! গলা শুকিয়ে গেছে রানার। ‘আশ্রমে ছিল ওটার সোর্স, তাই না?’ মাথা দোলাল কমিশনার। অত্যন্ত গম্ভীর মুখ। ‘আমরা তা-ই ধারণা করছি।’ ‘বেশ কিছু দিন ছিলাম ওখানে,’ বলল রানা, ‘কেউ বলেনি ওখানে ছিল প্লেগের জীবাণু।’ আশ্রমের নিচে কী দেখেছে, সংক্ষেপে বলল ও। বাদ পড়ল না প্রধান সাধুর কথা। জানাল, সেই সকালে মঠে যখন ফিরছে ও, তখনও ওখানে ছিল ডেইটার গিসেল এবং তার দলের লোক। খুন করছিল সাধুদেরকে। সংগ্রহ করেছে মহামারীর জীবাণু। ফেলে গিয়েছিল সোনার বার। ‘তোমার ব্যাগে একটা পেয়েছি,’ বলল মার্লো। ‘আশ্রমে নানা জায়গায় ছিল,’ বলল রানা। ‘যাতে পরে কেউ মনে করে, পাতাল ঘর থেকে গুপ্তধন সরিয়ে নেয়ার সময় পড়ে গেছে সোনার বার।’ মৃদু মাথা নাড়ল রানা। ‘ভাবতেও পারিনি চোখে ধুলো দেয়ার জন্যে করা হয়েছে কাজটা।’ ‘অত্যন্ত ধনী ও বুদ্ধিমান লোক গিসেল,’ বললেন বিজ্ঞানী। ‘কে ভাববে, অপরাধের এলাকায় সোনা রেখে যাবে কেউ? অন্যদিকে সরিয়ে দিয়েছে সবার চোখ।’ ‘ঠিকই বলেছেন,’ বলল রানা। ‘সোনার বার পেয়ে দ্বিতীয় বোমা কেন ব্যবহার করল, ভাবতে যাইনি। ওই বিস্ফোরণে আরেকটু হলে মারা পড়তাম। ডেইটার গিসেল চেয়েছে যেন পাতাল ঘরের খোঁজ না পায় কেউ। নিজের কাজে সে সফল।’ সিগারেটের কথা মনে পড়ল ওর। কালো সবরেইনি দেখে ধরে নিয়েছিল, নিস বা মার্সেইর রাশান মাফিয়ারা খুন করেছে সাধুদেরকে। প্রতিটি দিক হিসাব কষে সবার চোখ ভিন্ন দিকে নিয়ে গেছে ডেইটার গিসেল। ‘জরুরি আরও কিছু তথ্য দেব, যেগুলো আপনার চোখ এড়িয়ে গিয়ে থাকতে পারে,’ বললেন প্রফেসর ব্যানিং। ‘দু’হাজার বারো সালে শ্যাতোস দে লা সান্তে ভিখযে দে পেলভোর পাহাড়ি এলাকায় ইকোলজিকাল সার্ভে হয়েছিল। জানতে চাওয়া হয়েছিল, কী কারণে ওদিকে বেড়ে গেছে নেকড়ের সংখ্যা। নেকড়ে শিকার বন্ধের পর থেকেই খামারের গবাদি পশুর ওপর হামলা করছে ওগুলো। যাই হোক, ওই এক্সপিডিশনের সময় পাওয়া গেল অদ্ভুত এক জন্তু। ওটা ছিল বিকৃত দেহের একটা ইঁদুর। চোখ ছিল না ওটার।’ ‘পাতাল ঘরে ওরকম দেখেছি,’ বলল রানা। ‘মনে হয়েছিল হাজার হাজার প্রজন্ম ধরে ওখানেই আছে ওরা।’ ‘ওই ইঁদুরের দেহ অ্যানালিসিস করে পাওয়া গেল প্লেগের অত্যন্ত আগ্রাসী ব্যাকটেরিয়াম।’ দীর্ঘশ্বাস ফেললেন প্রফেসর। ‘অসুস্থ হয়ে পড়েন সার্ভে টিমের প্রধান এবং তিনজন সদস্য। বাঁচতে পারেননি কেউ।’ শুকনো গলায় যোগ করলেন ব্যানিং, ‘বিষয়টি প্রকাশ পেল হাতে গোনা কয়েকটা সায়েন্টিফিক জার্নালে। মিডিয়ার কাছ থেকে গোপন করা হলো খবরটা। নইলে ক্ষতিগ্রস্ত হতো অ্যালপাইন টুরিযম ইণ্ডাস্ট্রি।’ ‘তবে বাস্তবতা হচ্ছে, গোপন থাকল না কিছুই,’ বলল মার্লো। ‘উত্তর কোরিয়ায় ব্যর্থ হলেও প্লেগের ব্যাপারে আগ্রহী হয়ে উঠল ডেইটার গিসেল।’ বেলার কথা মনে পড়ল রানার। কোনও বিষয়ে জানতে চাইলে টাকা ব্যয় করতে দ্বিধা করে না ডেইটার গিসেল। সে চায় ইতিহাসের পাতায় জায়গা করে নিতে। লোকটা সত্যিকারের রিসার্চার,’ বলল রানা, ‘নিশ্চয়ই সংগ্রহ করেছে ওই এলাকার নানান তথ্য। জেনে গিয়েছিল কোথা থেকে এসেছিল ওই ইঁদুর। ইন্টারনেটে ‘ইঁদুর’ বা ‘প্লেগ’ লিখে সার্চ করলেই পেয়েছে দরকারি তথ্য। এরপর খোঁজ নিতে গিয়ে একসময় বুঝে গেল, ইনফেকশনের সোর্স আশ্রমের নিচের পাতাল ঘর। নিশ্চয়ই পাহাড়ের কোনও ফাটল দিয়ে বেরিয়ে খোলা জায়গায় মারা পড়ে ইঁদুরটা।’ কীভাবে আগুনে পুড়িয়ে মারা হয়েছিল নিরীহ এক সাধুকে, কী অভিশাপ দিয়েছিলেন তিনি, আর পরে মানুষ মরতে শুরু করলে কী ভয়াবহভাবে তাদেরকে আটকে দেয়া হয়েছিল পাতাল ঘরে- সংক্ষেপে কমিশনার মার্লো ও প্রফেসর ব্যানিংকে জানাল রানা। যোগ করল, ‘অভিশাপ বিশ্বাস করি না, তবে সাধু মারা গেছেন তেরো শত আটচল্লিশ সালে। কয়েক মাস পরেই শুরু হলো ভয়ঙ্কর প্লেগ। মৃতদেহ রাখল পাতাল ঘরে। বাদ পড়েনি জীবিত রোগীও। এমনিতেই শেকল দিয়ে বাঁধা ছিল হাত-পা। তার ওপর ওই ঘরের মাঝ দিয়ে তুলে দেয়া হলো দেয়াল। এরপর হাজার হাজার প্রজন্ম ধরে ওখানে বাস করেছে ইঁদুরের পাল। শত শত বছর পর ওগুলোর একটা বেরিয়ে এলে দরকারি তথ্যটা পেয়ে গেল ডেইটার গিসেল। তা ছাড়া, তার অভাব নেই প্রয়োজনীয় ইকুইপমেন্টের।’ পেটে গুলি খেয়ে মারা যাচ্ছিল তরুণ সাধু জন পিয়েরে। ওর একটা কথা মনে পড়ল রানার। ভীষণ কষ্টে ছিল বেচারা। ফিসফিস করে বলেছিল: ‘ওরা ছিল সাদা ভূত…’ সাদা নয়, সাদা-রুপালি। গিসেলের দলের লোকের পরনে ছিল হ্যাযম্যাট সুট। পাতাল ঘরে মৃত মানুষ ও ইঁদুরের দেহ থেকে সংগ্রহ করেছে টক্সিক স্যাম্পল। বেলা বলেছে, অ্যাসল্ট ভেহিকেলে দেখেছে ডিমের মত সাদা কেস। পরে হ্যাম্যাট সুট, মুখোশ, জুতো এবং গ্লাভ্স্‌ পুড়িয়ে দেয়ার দায়িত্ব দেয়া হয় ওকে। ‘আশা করি বুঝেছ-আমরা কীসের বিরুদ্ধে লড়ছি,’ রানাকে বলল মার্লো, ‘ভয়ঙ্কর ইনফেকশাস প্যাথোজেন পড়েছে বদ্ধ এক উন্মাদের হাতে। ভাবছে, দুনিয়ার মালিক হবে সে। প্রথম সুযোগে আধুনিক যানবাহনের সুবিধা নিয়ে চারদিকে ছড়িয়ে দেবে মরণ জীবাণু। মাত্র কয়েক দিনে নানান দেশে মরতে শুরু করবে লাখ লাখ মানুষ।’ ‘তার পরিকল্পনা সহজ,’ বললেন ব্যানিং, আধুনিক বায়োলজিকাল ওঅরফেয়ার এজেন্ট না পেলেও, খুঁজে নিয়েছে প্রাচীন আমলের মহাঅস্ত্র। ধরে নিতে পারেন, তার দলে রয়েছে ব্যাকটেরিয়া প্রসেস করার মত কেমিস্ট বা বায়োলজিস্ট। এটাও ধরে নিতে হবে, আমরা যখন এসব নিয়ে আলাপ করছি, সেই একই মুহূর্তে নিজেদের জন্যে তৈরি করছে ভ্যাকসিন বা সিরাম। নিজেদেরকে রক্ষা করবে। তারপর চারপাশে ছড়িয়ে দেবে মৃত্যুবীজ।’ ‘তার আগে হয়তো পাব সামান্য সময়,’ বলল মার্লো। ‘সময়টা কতটুকু, তা জানা নেই। গিসেলের হয়তো চেনা আছে প্রাইভেট কোনও ল্যাবোরেটরি। তবে ওটা কোথায়, আমরা জানতে পারিনি।’ ‘হয়তো সাধারণ প্যাথোজেন, মনের আকাশে আশার ভেলা ভাসাতে চাইল রানা। নিজেই বুঝল, এমনি এমনি এত সিরিয়াস হয়ে ওঠেনি এরা। শুকনো মুখে নিজ পায়ের দিকে চেয়ে রইল অ্যাল মার্লো। নিচের ঠোঁট কামড়ে ধরলেন প্রফেসর ব্যানিং। কয়েক মুহূর্ত পর ফিসফিস করলেন, ‘মিস্টার রানা, ওটা বিউবোনিক প্লেগ নয় যে রোগী বাঁচবে। নইলে আমার চেয়ে খুশি পৃথিবীতে কেউ হতো না।’ চুয়াল্লিশ ‘জিনিসটার নাম কী?’ জানতে চাইল রানা। ‘আমরা যার বিরুদ্ধে লড়ছি, সেটার নাম ব্ল্যাক ডেথ,’ ঢোক গিললেন প্রফেসর ব্যানিং। ‘অনেকে ধারণা করে কালক্রমে ওটা হয়ে গেছে নিউমোনিক প্লেগ।’ ‘আমি ডাক্তার বা বিশেষজ্ঞ নই, একটু খোলাসা করে বলুন, অনুরোধের সুরে বলল রানা। ‘কয়েক শত বছর আগে মাত্র ক’দিনে ব্ল্যাক ডেথের সংক্রমণে ইউরোপে মারা পড়ে বিশ কোটি মানুষ,’ বললেন বিজ্ঞানী। ‘চোদ্দ শতাব্দীতে শহর দখল করতে টার্টার ক্যাটাপল্ট ব্যবহার করে কাফ্ফার প্রাচীরের ওদিকে ফেলা হয়েছিল বিউবোনিক প্লেগে মৃত লোকদের লাশ। দ্বিতীয় বিশ্বযুদ্ধের সময় জাপানিযরা অসুস্থ মাছি পুরে সেই বোমা ফেলত মিত্রশক্তির সৈনিকদের ওপর। এর চেয়েও বড় এক্সপেরিমেন্ট করেছে সোভিয়েত রাশা। ওয়াই পেস্টিস দিয়ে তৈরি করে কোল্ড ওঅরে ভয়ঙ্কর মারণাস্ত্র।’ ‘আপনি বলছিলেন নিউমোনিক প্লেগের কথা,’ বলল রানা। মাথা দোলালেন বিজ্ঞানী। ‘একই ব্যাকটেরিয়াল এজেন্ট। ইয়েরসিনিয়া পেস্টিসের আত্মীয় সে। তবে নিউমোনিক টাইপ আরও বিপজ্জনক। ছড়িয়ে পড়ে বাতাসে। একজন থেকে সংক্রমিত হয় আরেকজনের ভেতর। মাত্র কয়েক দিনে ছড়িয়ে যায় লাখ লাখ বর্গ মাইল জুড়ে।’ কাঁধ ঝাঁকালেন ব্যানিং। ‘আর ওই একই জিনিস ছিল রুপার্ট ওয়েনহেইম ও হেলমুট হাইনরাইনারের দেহে। দখল করে নিয়েছিল ফুসফুস। ওই রোগে প্রথমে দেখা দেয় হালকা হাঁচি-কাশি, এরপর প্রচণ্ড জ্বর। হতে থাকে রক্তবমি। কয়েক ঘণ্টার ভেতর ভীষণ কষ্ট পেয়ে মারা যায় রোগী।’ চুপ করে আছে রানা। ‘তুমি সৌভাগ্যবান,’ বলল মার্লো। ‘মঠের সেই ঘর বা সেফ হাউসে পা রেখেও এখনও বেঁচে আছ। তবে পৃথিবীর শত শত কোটি মানুষ হয়তো মরবে করুণভাবে।’ ‘আপনার বাঁচার আরেকটা কারণ, যে ওষুধ নিয়মিত খান, সেটা হয়তো রক্ষা করেছে আপনাকে,’ বললেন প্রফেসর ব্যানিং। ‘ওষুধ?’ ভুরু কুঁচকে গেল রানার। ‘সেফ হাউসে গ্রেফতার হওয়ার সময় ওটা তোমার কাছে ছিল,’ বলল মার্লো। ওটা তো অতি সাধারণ এক টনিক, দিয়েছিলেন আশ্রমের প্রধান সাধু,’ বলল রানা। ‘প্রতিদিন কতটুকু করে খেতেন?’ জানতে চাইলেন ব্যানিং। ‘বড়জোর তিন বা চার ফোঁটা,’ বলল রানা, ‘এজেণ্ট বেলাইতকেও দিয়েছিলাম।’ ‘দিয়েছিলেন কেন?’ ‘যাতে সুস্থ থাকে জিম্মি।’ ওই পানির ভেতর কী আছে?’ ‘জিজ্ঞেস করিনি প্রধান সাধুকে।’ ‘ওটা অ্যানালাই করতে হবে,’ বললেন বিজ্ঞানী। ‘আগামী কয়েক ঘণ্টার ভেতর রিপোর্ট পাব,’ বলল অ্যাল মার্লো। ‘হয়তো ওটা থেকে বেরোবে জরুরি ডেটা।’ টনিকের বিষয়ে বিজ্ঞানী ও কমিশনার আগ্রহী হয়ে উঠেছেন দেখে জানতে চাইল রানা, ‘তার মানে আধুনিক কোনও ড্রাগ দিয়ে ঠেকাতে পারবেন না ব্ল্যাক ডেথ?’ চুপ করে থাকল কমিশনার মার্লো। প্রফেসর ব্যানিং বললেন, ‘আগে নানান অসুখ সারাতে আমরা ব্যবহার করেছি অ্যান্টিবায়োটিক্স। তবে শেষ হয়েছে সেই স্বর্ণযুগ। দ্রুত বদলে যাচ্ছে জীবাণুরা। হয়ে উঠছে অনেক বেশি শক্তিশালী। বিংশ শতাব্দীর শুরুতেই আমরা সতর্ক করেছি: চিরকাল কাজ করবে না অ্যান্টিবায়োটিক্স। কাজেই দয়া করে টুকটাক রোগে ওই ওষুধ ব্যবহার করবেন না। নইলে দেহে রেজিস্ট্যান্ট হয়ে যাবে জিনিসটা। তবে আমাদের কথা কানে নেয়নি কেউ। এখন একুশ শতাব্দীতে এসে দেখা যাচ্ছে, এমন কী গর্ভের সন্তান জন্ম নিচ্ছে নিউট্রাল ইমিউনিটি নিয়ে। প্রকৃতির নিয়মই এমন- ক্ষমতাকে কাজে লাগাও, নইলে হারিয়ে যাবে ওটা। এতকাল যারা বলে এসেছে ধ্বংস হবে পৃথিবী, এবার সময় হয়েছে তাদের বগল বাজিয়ে নেচে নেয়ার।’ নীরবতা নামল ঘরে। চুপ করে নিজের হাত দেখছে কমিশনার অ্যাল মার্লো। ‘নিজেদের চোখের সামনে সব দেখছি,’ আবারও বললেন প্রফেসর ব্যানিং। ‘গত পনেরো বছরে কাজ করেনি সত্তর ভাগ অ্যান্টিবায়োটিক্স। ফলে মারা গেছে কোটি কোটি মানুষ। এক সময়ে প্রাণের ভয়ে হাসপাতালের ধারে-কাছে যাবে না কেউ। ওখানেই সবচেয়ে বেশি থাকবে ভয়ঙ্কর সব মাইক্রো- অর্গানিযম। দু’দিক থেকে বিপদে পড়েছে মানুষ। আমাদের রোগ প্রতিরোধ ক্ষমতা যেমন দুর্বল হয়ে গেছে, তেমনি জটিল হয়ে উঠেছে জীবাণুর মারণক্ষমতা। এমন কী বিজ্ঞানীরাও ভাবতে পারেননি, এত দ্রুত ক্ষমতাশালী হয়ে উঠবে সাধারণ সব অণুজীব।’ ‘এ বিষয়ে নিজেই ভয়ঙ্কর সব রিপোর্ট পড়েছি,’ সায় দিল অ্যাল মার্লো। ‘এমন কী বাঁচার জন্যে নিজের দেহে নতুন করে ডিএনএ তৈরি করছে মাইক্রোবরা। মুখ ফুটে ডাক্তারী পেশার কেউ বলছে না: আমরা আসলে আছি বারুদ ও গোলা ভরা কামানের মুখে।’ ‘আর এই বিপদের সময় ব্ল্যাক ডেথের মত মহামারী এলে?’ মাথা নাড়লেন প্রফেসর ব্যানিং। ‘প্রথম ধাক্কায় মরবে পৃথিবীর পঁচাত্তর ভাগ মানুষ!’ ‘আপনারা বলেছেন নিজেদের জন্যে ভ্যাকসিন বা সিরাম তৈরি করছে ডেইটার গিসেল,’ বলল রানা। ‘ওই একই কাজ করতে পারে আমাদের বিজ্ঞানীরা।’ ‘হয়তো,’ বললেন ব্যানিং। ‘তবে কেউ জানে না কবে সফল হবে গবেষণা। প্লেগের ভ্যাকসিন রয়ে গেছে তার প্রাথমিক পর্যায়ে। ওয়াই পেস্টিস স্যাম্পল থেকে তৈরি ওষুধ প্রয়োগ করা হচ্ছে ইঁদুরের ওপর। তাতে সফলতার মাত্রা খুবই কম। কাজেই নিশ্চয়তা নেই যে মানুষের দেহে তা কাজ করবে। একই কথা খাটে ডেইটার গিসেলের লোকদের বিষয়েও। এতক্ষণে হয়তো রোগে ভুগে মারা গেছে তারা। আর তাই কোথাও দেখা যাচ্ছে না তাদেরকে। আসলে সাধারণ মানুষকে ব্ল্যাক ডেথ থেকে রক্ষা করতে হলে চাই উপযুক্ত অ্যান্টিসিরাম। তেমন কিছু তৈরি করতে পারিনি আমরা। এ অবস্থায় ওই মরণ রোগ ছড়িয়ে পড়লে মাত্র কয়েক দিনে ইউরোপ থেকে গোটা পৃথিবীতে ছড়িয়ে পড়বে মহামারী।’ ‘মৃত্যুর আগে চিকিৎসা পেয়েছিল হেলমুট হাইনরাইনার?’ জানতে চাইল রানা। গম্ভীর চেহারায় মাথা দোলালেন প্রফেসর ব্যানিং। ‘প্রয়োগ করা হয়েছে প্রতিটি অ্যান্টিবায়োটিক ওষুধ। স্ট্রেপটোমাইসিন, ক্লোরোমাইসিন, টেট্রাসাইক্লিন, ডক্সি-সাইক্লিন, জেন্টামিসিন, সিপ্রোফ্লোক্সাসিন- কাজ করেনি একটা ওষুধও। হাসতে হাসতে তাকে খুন করেছে ওই ব্যাকটেরিয়া। ধরে নিন, আমাদের হাতে আছে বাচ্চাদের গুলতি, আর ওটার আছে গোলা ভরা এক ডিভিশন যুদ্ধের ট্যাঙ্ক।’ ‘হয়তো অনেক বেশি অসুস্থ ছিল, তাই ওষুধ কাজ করেনি,’ খড়কুটো ধরে ভেসে থাকতে চাইল কমিশনার অ্যাল মার্লো। ‘তা নয়,’ এক কথায় তাকে উড়িয়ে দিলেন বিজ্ঞানী। ‘ব্ল্যাক ডেথের বিরুদ্ধে আমাদের হাতে কোনও অস্ত্রই নেই। ‘ ‘মহামারী একবার শুরু হলে রোগীদেরকে কোয়ারেন- টাইন করা হবে,’ বলল মার্লো ‘তাতে লাভ হবে না।’ চোখ বুজে ডানহাতের তর্জনী ও বুড়ো আঙুল দিয়ে নাকের গোড়া চেপে ধরলেন ব্যানিং। ‘হয়তো এরই ভেতর মারা গেছে ডেইটার গিসেল আর তার দলের সবাই,’ বলল কমিশনার। ‘একই কারণে মারা পড়েছে হেলমুট হাইনরাইনার আর রুপার্ট ওয়েনহেইম। সেক্ষেত্রে হয়তো ছড়িয়ে পড়বে না রোগটা। ‘ ‘কিন্তু তা যদি না হয়?’ মাথা নাড়লেন প্রফেসর। ‘তা ছাড়া, মারা গেলেই বা কী? হয়তো মৃতদেহ থেকে ছড়িয়ে পড়ছে ব্ল্যাক ডেথের জীবাণু। সেক্ষেত্রে আমরা কী করব? কেউ জানে না কবে তৈরি হবে প্রয়োজনীয় ওষুধ।’ দেয়ালের দিকে চেয়ে রইল কমিশনার মার্লো। ‘মৃত্যুভয়ে পাগল হয়ে উঠবে কোটি কোটি মানুষ,’ বললেন ব্যানিং, ‘বাঁচার জন্যে ছুটে যাবে হাসপাতালে। রোগীদের দেহ থেকে ছড়িয়ে পড়বে জীবাণু। প্রাণের ভয়ে পালাতে শুরু করবে সবাই। সড়ক পথ, নৌপথ, রেলপথ ভরে যাবে মানুষের ভিড়ে। কোনও দেশের সরকারের সাধ্য নেই ইমার্জেন্সি সার্ভিস দেবে। পথে-ঘাটে পড়ে থাকবে হাজার হাজার মৃতদেহ। ডাক্তারদের উপায় নেই চিকিৎসা দেয়ার। মাত্র কয়েক দিনে মরবে শত শত কোটি মানুষ। ওদিকে প্রতিটি শহরে শুরু হবে রায়ট ও ডাকাতি। শেষ পর্যন্ত যার যার কাজ ফেলে পালিয়ে যাবে মিলিটারি, পুলিশ ও মেডিকেল সার্ভিসের সবাই। সাধারণ মানুষের মতই দলে দলে মরবে তারা।’ মাথা নাড়লেন প্রফেসর। ‘মাত্র কয়েক মাস পর বন্ধ হবে মৃত্যুর এই মিছিল। শহরগুলো ততদিনে পরিত্যক্ত। বাজবে না কোনও সাইরেন। আকাশে থাকবে না কোনও হেলিকপ্টার। ফাঁকা পড়ে থাকবে এয়ারপোর্ট, রেলওয়ে স্টেশন, হাইওয়ে, নৌ-বন্দর। রাস্তায় মানুষের পচা লাশ খুবলে বেড়াবে শেয়াল-কুকুর। ওটাই হয়তো সত্যিকারের মহাপ্রলয়।’ কেন যেন রানার মনের পটে ভাসল শিল্পাচার্য জয়নুল আবেদিনের আঁকা দুর্ভিক্ষের চিত্র। খেতে না পেয়ে পথে-ঘাটে মরছে হাজার হাজার মানুষ। এক পলকে ও বুঝল, কালো- মৃত্যুর কবলে পড়লে কী ভয়াবহ পরিণতি হবে ওর ভালবাসার সবুজ ওই দেশটির! 

  পাঁচ পাঁচ দিন পর। শেষরাতে বিছানা ছেড়ে মেঝেতে নেমে ব্যায়াম করছে রানা। আনমনে ভাবছে: কোন্ কৌশলে হারাচ্ছে সাধু? জিততে পারি না কেন দাবায়! গত চার দিন হেরে ভূত হয়েছে রানা। প্রথমবারের পর থেকে বিশেষ নজর রেখেছে বোর্ডে। তাতে লাভ হয়নি। কোনও চুরি ধরা পড়েনি। প্রতিবার হারিয়ে দিয়ে মুচকি হাসেন অলিভিয়ের গুয়েরিন অভ গ্যাসপার্ড। মিষ্টি করে বলেন, ‘পরেরবার হয়তে। কপাল খুলবে?’ আশ্রমের সবাই বুঝেছে, দাবার পার্টনার পেয়ে খুব খুশি প্রধান সাধু। প্রার্থনার ফাঁকে ডেকে নেন রানাকে। আর তারপর মাত্র দশ বা পনেরো মিনিটে খতম করেন খেলা। প্রতিদিন তিন থেকে চারবার যুদ্ধে নেমে বিধ্বস্ত হয়ে গেছে রানা। ‘আর কবে খুলবে কপাল?’ বিড়বিড় করল রানা। ‘আমার সব আত্মবিশ্বাস শেষ করে দিচ্ছে বুড়োটা!’ গোটা পঁচিশ বুকডন দিতেই টোকা পড়ল ঘরের দরজায়। ‘আসুন,’ উঠে বসল রানা। ঘরে ঢুকলেন নব্য সাধুদের প্রধান ফ্রায়ার জিলেস 1 সরিয়ে ফেললেন হুড। দেখা গেল চক্চকে ন্যাড়া মাথা। বরাবরের মতই ফিসফিস করলেন, ‘একটা সাহায্যের জন্যে এসেছি, রানা।’ ‘বলুন, আমার সাধ্যমত নিশ্চয়ই করব,’ বলল রানা। সংক্ষেপে বলতে লাগলেন ফ্রায়ার জিলেস। সমস্যাটা আশ্রমের বিয়ার বিষয়ক। মঠের নিচের সেলারে জমিয়ে রাখা হয় বিয়ার। তারপর সেগুলো ম্যাচিয়োর হলে তুলে আনা হয় ওপরে। কয়েকজন তরুণ সাধুর ওই কাজটার তদারক করেন ফ্রায়ার রোবি। এরপর আশ্রমের একমাত্র বাহন প্রাচীন এক ট্রাকে করে বিয়ার নেয়া হয় ব্রায়ানকন শহরে। ওই ট্রাকও চালান ফ্রায়ার রোবি। শহরে তাঁর কাছ থেকে বিয়ার সংগ্রহ করে এক হোলসেল এজেন্ট। বিক্রি করে ফ্রান্সের নানান এলাকায়। এ থেকে আশ্রমে আসে কিছু টাকা। তা ছাড়া, শত শত বছর বিয়ার তৈরির সমৃদ্ধ ঐতিহ্যের ব্যাপারটা তো আছেই। ভুরু কুঁচকে গেল ফ্রায়ার জিলেসের। কিন্তু এখন সেসব বিয়ার সেলার থেকে তুলে শহরে নেয়ায় দেখা দিয়েছে সমস্যা। দু’দিন আগে সিঁড়িতে হোঁচট খেয়ে ডান পা মচকে গেছে ফ্রায়ার রোবির। আপাতত দায়িত্ব পালন করতে পারছেন না তিনি। অথচ, আগামীকাল ভোরেই বিয়ার নিয়ে শহরের দিকে যাত্রা করার কথা। এখন রানা কি পারবে ফ্রায়ার রোবির বদলে ওসব নিয়ে শহরে যেতে? খুশি মনেই রাজি হলো রানা। বুঝে গেল, গত ক’দিনে ওর ওপর বিশ্বাস এসে গেছে সাধুদের। ফ্রায়ার . জিলেসের কথা অনুযায়ী, কাজটা প্রচণ্ড পরিশ্রমের। আশ্রমে নেই আধুনিক যন্ত্রপাতি। সব চলে পুরনো নিয়মে। অর্থাৎ, লোহার বেড়ি পরা ওক কাঠের চল্লিশ গ্যালনের ভারী ব্যারেল ওপরে তুলতে লাগবে অন্তত আট থেকে নয় ঘণ্টা। কাজ শেষ হলে পরদিন সকালে ট্রাকে করে পৌঁছে দিতে হবে ব্রায়ানকন শহরে। পঁচিশ মিনিট পর রানার সঙ্গে যোগ দিল তরুণ সাধুদের ছোট একটি দল। তাদের দু’জন যমজ। নাম ফ্রাঁসোয়া আর মার্ক। তৃতীয় তরুণের নাম পিয়োরট। একটু পর নিজের দল নিয়ে কাজে নেমে পড়ল রানা। আগে কখনও মঠের এত ভেতরে যায়নি। নিচে যাওয়ার আঁকাবাঁকা সরু সব করিডোরে জ্বলন্ত লণ্ঠন হাতে পথ দেখাল মার্ক। মৃদু কাঁপছে হলদেটে শিখা। দেয়ালে দেখা যাচ্ছে সবুজ শেওলা। ছায়াঘেরা করিডোরের দূর থেকে ফিরছে ওদের পদশব্দ। ভেজা দেয়ালে হাত রেখে রানা বুঝল, প্রাচীন আমলে সাধারণ যন্ত্রপাতি ব্যবহার করে পাহাড় খুঁড়ে তৈরি করা হয়েছে এসব সুড়ঙ্গ। করিডোর নিম্নমুখী দেখে রানার মনে হলো, ওরা নেমে চলেছে খনির ভেতর। এত নিচ থেকে কীভাবে বিয়ারের ব্যারেল অত ওপরে তুলবে, ভাবতে শুরু করেছে ও। অবশ্য একটু পর পুরু দড়ি ও শক্তপোক্ত পুলি দেখে বুঝল, গত পাঁচ শ’ বছর ওগুলো দিয়েই তোলা হয়েছে ব্যারেল। সে আমলের সেরা টেকনোলজি। মঠে বা অন্ধকার সেলারে নেই বিদ্যুতের সংযোগ। রানা ভাবল, সাধুরা বোধহয় ধরে নিয়েছে ঘুটঘুটে আঁধারে সহজে পৌঁছুতে পারবে ঈশ্বরের কাছে। কপাল ভাল যে পুলি ও দড়ি আছে, নইলে অন্ধকার খাড়া সব সিঁড়ি বেয়ে ব্যারেল তুলতে গিয়ে চ্যাপ্টা হয়ে মরত ওরা। এবার নামতে হবে আসল কাজে। এক এক করে ব্যারেল তুলতে হবে ওপরে। তারপর সেগুলো নেবে আস্তাবলের কাছে। ওটার ভেতরেই আছে মঠ-প্রধানের সমবয়সী সেই বুড়ো ট্রাক। রানার জানা নেই বিয়ার বিক্রি করে কত টাকা পাবে আশ্রম। পুরো চারঘণ্টা প্রচণ্ড খাটুনির পর সেলারের অর্ধেক ব্যারেল ওপরে তুলল ওরা। ততক্ষণে জিভ বেরিয়ে গেছে দুই যমজ সাধুর। সবাই কাহিল দেখে বিশ্রামের ঘোষণা দিল রানা। ঠিক হলো, আধঘণ্টা পর আবারও কাজে নামবে ওরা। দুই যমজ শুয়ে পড়ল মেঝেতে। প্রার্থনায় বসল পিয়োরট। বসে না থেকে জ্বলন্ত লণ্ঠন হাতে পাতাল করিডোর দেখতে বেরোল রানা। ভাবছে, হয়তো শত শত বছরে এখানে এসেছে মাত্র ক’জন মানুষ। কিছু করিডোর গেছে পাহাড়ের আরও গভীরে। ওর ভুল না হলে ওরা আছে মঠের সরাসরি দেড় শ’ ফুট নিচে। মেঝেতে জমেছে কয়েক শ’ বছরের পুরু ধুলো। একসময়ে শত্রুর হাত থেকে বাঁচার জন্যে এসব করিডোর ব্যবহার করেছে প্রাচীন সাধুরা। নানাদিকে সরু সব করিডোর। কোনও কোনওটার ছাত দুই থেকে আড়াই ফুট উঁচু। বাচ্চারা পারলেও ওসব সুড়ঙ্গে রানা ঢুকলে ওকে চলতে হবে হামাগুড়ি দিয়ে। আরও কয়েক মিনিট হাঁটার পর থামল রানা। ভাবছে, এবার ফেরা উচিত। এমন সময় দূরে দেখল অস্বাভাবিক সাদাটে আভা। এমন ফসফোরেসেন্ট আলো দেখেছে মধ্যপ্রাচ্যের পাহাড়ি গুহায়। আবারও পা বাড়াল করিডোরের গভীরে। দশ গজ যাওয়ার পর গুহাটা প্রশস্ত হতে শুরু করল। ডান দিকের দেয়াল ঠিকই থাকল, কিন্তু বামদিকের দেয়ালটা সরে গেল দূরে। হঠাৎ রানা লক্ষ করল ডানের দেয়ালটা প্রাকৃতিক নয়, নির্মাণ করা হয়েছে। ভারি আশ্চর্য তো! অবাক হলো রানা: এখানে কে দেয়াল তৈরি করল, কেন? – ফিরতে যাবে, এমন সময় আবারও চোখে পড়ল সেই অদ্ভুত সাদা আভাটা। বামের একটা সুড়ঙ্গ থেকে আসছে আলো। লণ্ঠন নিচু করে ধুলোয় দেখল একসারি স্যাণ্ডেলের ছাপ। মাথা নামিয়ে সঙ্কীর্ণ সুড়ঙ্গে ঢুকল রানা। তবে ছয় ফুট যাওয়ার পরেই বুঝল, ওই অদ্ভুত আলোও মানুষেরই তৈরি। একটু দূরে মেঝেতে কুঁজো হয়ে বসে আছে কেউ। হাতে আলোকিত খুদে এক স্ক্রিন। রানা আরও কয়েক পা এগোতেই আঁৎকে উঠল কেউ। অফ করে দেয়া হলো স্ক্রিন। লণ্ঠন নামিয়ে হলদেটে আলোয় রানা দেখল, ভীষণ চমকে গেছে ওর পরিচিত একটি মুখ। ‘জন?’ ‘ওহ্, আপনি, রানা! ভীষণ ভয় পেয়েছি!’ সুড়ঙ্গে প্রতিধ্বনি তুলছে দু’জনের কণ্ঠস্বর। ‘এখানে কী করছ, জন?’ জানতে চাইল রানা। আগেই বুঝেছে, কী হবে উত্তর। জোব্বার ভেতর মুখ লুকাল তরুণ। ‘মোবাইল ফোন কোথায় পেলে? এটা না নিষিদ্ধ?’ লজ্জায় মাথা নিচু করল তরুণ। ‘ইয়ে… আপনি আবার… বলে দেবেন না তো?’ ‘আমি কী বলব?’ ‘আমার দাবা শেখার কথা?’ ‘দাবা শিখছিলে? সত্যিই? দেখি?’ ‘হ্যাঁ। একদিন হারাব আমাদের প্রধান সাধুকে! আপনি আবার বলে দেবেন না তো?’ জোব্বার পকেট থেকে ফোন বের করল জন। একটা বোতাম টিপতেই দেখা গেল দাবার কোর্ট। হেসে মাথা নাড়ল রানা। ‘না, বলার মত কিছুই হয়নি। দেখি কতদূর শিখলে? এটা কে দিল?’ ‘থিয়োডর দিয়েছে,’ বলল জন পিয়েরে। সে-ও তরুণ সাধু। তাকে খুব ভালভাবে চেনে না রানা। গুটি সাজাবার ছক দেখে রানা টের পেল সিসিলিয়ান ডিফেন্স শিখছে ছেলেটা… নাইডর্ফ ভ্যারিয়েশন। ভেবেছে একদিন চমকে দেবে প্রধান সাধুকে। বেচারা জানে না কাকে টার্গেট করেছে! সাদাসিধে জন পিয়েরের সহজ-সরল জীবনেও নিজের প্রভাব ফেলেছে আধুনিক টেকনোলজি। নরম সুরে বলল রানা, ‘ভয় পেয়ো না। আমি কাউকে কিছু বলব না। তবে আশা করি বাজে সব সাইটে গিয়ে নিজের মানসিক ক্ষতি করবে না। তা হলে মনে খুব কষ্ট পাবেন তোমাদের প্রধান সাধু অলিভিয়ের গুয়েরিন অভ গ্যাসপার্ড।’ লজ্জায় মুখ নিচু করল তরুণ। ‘তা হলে এটাই তোমার আস্তানা?’ মৃদু হাসল রানা। মাথা দোলাল জন। ‘আমি ছাড়া কেউ আসে না এখানে।’ ‘বুঝলাম। কপাল ভাল যে আমার বদলে আসেননি তরুণ সাধুদের প্রধান। চলো, এবার ফেরা যাক। যে-কোনও সময়ে তোমাকে খুঁজবে কেউ।’ অনিচ্ছাসত্ত্বেও রানার পিছু নিল জন পিয়েরে। সরু সুড়ঙ্গ থেকে বেরিয়ে ডানের চওড়া করিডোরের সামনে থামল রানা। দেখল চারপাশ। একটু দূরে করিডোর মিশে গেছে বিশাল এক কক্ষে। নিচু গলায় বলল ও, ‘ওই ঘর কীসের জন্যে?’ ‘জানি না। হয়তো আগে জিনিসপত্র রাখত।’ ঘরে ঢুকে ধুলো ভরা একদিকের দেয়ালে হাত বোলাল রানা। এখানে-ওখানে মাকড়সার ঝুল। পাথরের বোল্ডার দিয়ে তৈরি দেয়ালের গায়ে গাঁইতি ও বাটালির দাগ। এগারো শতাব্দীতে যখন পবিত্র ভূমি দখল করতে মুসলিমদের বিরুদ্ধে লড়ছে খ্রিস্টান সেনাবাহিনী, সেসময়ে এখানে চুপচাপ পাহাড় কেটে এই মঠ তৈরি করেছেন নীরব সাধুরা। লণ্ঠনের আলোয় পাথুরে দেয়ালে ল্যাটিন লিপি খুঁজল রানা। লিপি না পেলেও আছে অন্যকিছু। একসময় এই গুপ্তকক্ষ ছিল বিশাল। পরে মাঝে তোলা হয়েছে ইঁটের দেয়াল। বোঝার উপায় নেই জায়গাটা কত বড়। ‘মাঝে কেন দেয়াল তুলেছিল?’ বিড়বিড় করল রানা। আনমনে কাঁধ ঝাঁকাল পিয়েরে। মোবাইল ফোনের দিকে মন। জোব্বার ভেতর ওটা নাড়ছে ও। ধুলোময় দেয়ালে হাত রাখল রানা। শত বছর আগের হলেও ঝুরঝুরে হয়নি আস্তর। মেঝেতে পড়ে থাকা গোল একটা বড় পাথর পেয়ে ওটা তুলে দেয়ালে ঠুকল রানা। আওয়াজটা ফাঁপা। ‘ওদিকে কিছু আছে,’ নিচু গলায় বলল রানা। গোটা কক্ষ ক্যাথেড্রালের মতই বড়। পরে ধসে গেছে ওদিকের ছাত? তাই তুলেছে এই দেয়াল? হয়তো ওদিকে রয়েছে পাহাড়ের গভীরে যওয়ার সুড়ঙ্গ। বিপদ হলে ওদিক দিয়ে বেরিয়ে যেত সাধুরা? যাতে ঢুকতে না পারে শত্রু, তাই পরে তুলেছে দেয়াল? কি ন্তু দুর্গের মত করে তৈরি করা হয়নি এই মঠ। চাইলে সহজেই সামনের চওড়া গেট ভেঙে ঢুকতে পারবে শত্রুপক্ষ। তা হলে কী দরকার ছিল তাদের পাহাড়ি সুড়ঙ্গের? রানার মনে হলো এটা বহুকাল আগের কোনও জটিল রহস্য। তবে বোকার মত দেয়ালের দিকে চেয়ে লাভ হবে না। এবার ফেরা উচিত। সেলার থেকে তুলতে হবে বাকি ব্যারেল। বোধহয় এরই ভেতর ওর জন্যে অপেক্ষা করছে অন্যরা। বৃত্তাকার পাথরখণ্ড মেঝেতে ফেলল রানা। ভেবেছিল মেঝেতে ঠং আওয়াজ তুলবে ওটা। কিন্তু তা না করে ভোঁতা একটা শব্দ করল ওটা। মনে হলো ফেটে গেছে জিনিসটা। ভুরু কুঁচকে গেল রানার। আগেও শুনেছে ওই ধরনের শব্দ। লণ্ঠন নিচু করে পাথরটা আবার তুলল রানা। আরও কুঁচকে গেল ওর ভুরু। পাথর নয়। বহুকাল আগের ফাটা একটা মানব করোটি! ছয় শেষ বিকেলে প্রধান সাধু অলিভিয়ের গুয়েরিন অভ গ্যাসপার্ডের ঘরে বৃদ্ধের মুখোমুখি বসেছে রানা। দুশ্চিন্তায় শুকিয়ে গেছে ওর মুখ। মোমবাতির কাঁপা হলদেটে আলোয় গভীর মনোযোগ দিয়েছে দাবার বোর্ডে। দেয়ালে নৃত্যরত ছায়া যেন ভয়ঙ্কর রাক্ষুসী। গত ক’দিনে অত্যন্ত অন্তরঙ্গ হয়ে গেছেন সাধু রানার সঙ্গে। আজকাল পিতামহের মত রানার সঙ্গে মধুর হেসে, সস্নেহে কথা বলেন অলিভিয়ের। কিন্তু তাতে কী, প্রতিদিন মারাত্মক সব চাল দিয়ে ওর বারোটা বাজাতে একটুও কসুর করছেন না তিনি। এই মুহূর্তে নিজের রানিকে বাঁচাতে ব্যস্ত রানা। বিশপ ঘাড়ের কাছে এনে হুমকি দিচ্ছেন যুদ্ধবাজ সাধু। বিপদ বুঝে রানি পিছিয়ে নিল রানা। এতে তলিয়ে যাবে ওর নৌকা। যাক, কিছুই করার নেই। প্রতিপক্ষের সঙ্গে অলিভিয়ের গুটিগুলো বড়ই নিষ্ঠুর ও হিংস্র আচরণ করে। ‘আগামীকাল শহরে বিয়ার পৌঁছে দিচ্ছ বলে অনেক ধন্যবাদ, রানা,’ বলতে বলতে ওর নৌকাটা তুলে নিয়ে সেখানে নিজের হাতি বসালেন সাধু। সাধের নৌকা গেল বোর্ডের পাশে। ওখানে মাথা হেঁট করে দাঁড়িয়ে রয়েছে রানার বেশিরভাগ গুটি। বিশাল দীর্ঘশ্বাস ফেলে মনোকষ্ট ভুলতে চাইল রানা। কয়েক মুহূর্ত পর বলল, ‘ফাদার, আজ, অদ্ভুত একটা জিনিস দেখেছি। মঠের নিচে গোপন এক ঘর। বিশাল। ওখানে তুলে দেয়া হয়েছে ইঁটের দেয়াল।’ দাবার বোর্ড থেকে মুখ তুলে রানাকে দেখলেন সাধু। কয়েক মুহূর্ত পর নিচু করে নিলেন মুখ। নরম স্বরে জানতে চাইলেন, ‘বলো তো, রানা, কেন গিয়েছিলে ওখানে?’ নিস্পৃহ তাঁর চেহারা। ‘নানান করিডোরে ঘুরতে গিয়ে পৌঁছে যাই,’ বলল রানা। জন পিয়েরের কথা উচ্চারণও করল না। ‘ভাবছিলাম, আগে ওখানে কী ছিল। আপনি কি কিছু জানেন?’ ‘প্রায় হাজার বছর হলো ওখানে কিছু রাখা হয় না,’ বললেন অলিভিয়ের গুয়েরিন অভ গ্যাসপার্ড। ‘আমারও তা-ই ধারণা,’ কয়েক ঘর পিছিয়ে রানি দিয়ে সাদা রাজার ওপর হামলা করতে চাইল রানা। ‘ওখানে পুরু ধুলো আর মাকড়সার জাল। এ ছাড়া পেয়েছি অস্বাভাবিক একটা জিনিস। মানুষ নিয়মিত ওখানে গেলে ওটা থাকত না। সাধু জানতে চাইলেন না জিনিসটা কী। রানা বুঝল: ও কী দেখেছে, তা তিনি জেনে গেছেন। বেশ কিছুক্ষণ পর নীরবতা ভেঙে বলল রানা, ‘বোধহয় এই মঠের আছে দীর্ঘ ইতিহাস।’ ‘কথা ঠিক,’ দাবার বোর্ড থেকে চোখ তুললেন না সাধু। ‘নানাদিকে অসংখ্য সুড়ঙ্গ। কৌতূহল জাগে ওগুলো কোথায় গেছে। হয়তো নিচে আছে এমন সব ঘর, যেগুলো আপনারাও দেখেননি। ‘না, ছিল মাত্র একটাই ঘর,’ অস্বস্তি নিয়ে রানাকে দেখলেন সাধু। তুলে ঠিক জায়গায় রাখলেন সাদা ঘোড়া। তাতে রানার আক্রমণ তো নস্যাৎ হলোই, না পিছিয়ে উপায় থাকল না ওর। ‘আমি অনুরোধ করব, আর কখনও যাবে না ওদিকে।’ ‘জায়গাটা বিপজ্জনক? ধসে পড়তে পারে, তাই তুলে দেয়া হয়েছিল দেয়াল?’ নীরবে রানাকে দেখলেন সাধু, তারপর প্রায় ফিসফিস করে বললেন, ‘ওটা এমন জায়গা, যেটার কথা ভুলে যাওয়াই ভালো। রানার মনে হলো, আরও কিছু জিজ্ঞেস করলে বিব্রত হবেন তিনি। কয়েক মুহূর্ত পর বলল ও, ‘আপনাকে বিরক্ত করলাম বলে দুঃখিত।’ ‘ওই ঘরের কথা তোমার জানার কথা নয়, বাছা, ‘ বললেন সন্ন্যাসী। ‘প্রতিটি জায়গার থাকে অতীত গোপন ইতিহাস। সেগুলো কখনও কখনও ভুলে যাওয়াই ভাল।’ একটু ঝুঁকে বসল রানা। ‘গোপন ইতিহাস?’ ‘ওখানে হয়তো রয়েছে শত শত বছর আগের প্রেতাত্মা। তাদেরকে বিরক্ত না করাই মঙ্গল।’ ‘ভূত বা প্রেতাত্মা আছে, তা বিশ্বাস করি না, ফাদার।’ ‘তবুও তারা আছে,’ মৃদু হাসলেন সাধু। ‘যখন-তখন ক্ষতি করতে পারে। যেমন তোমার অতীত স্মৃতি। সেগুলো কিন্তু ঠিকই কষ্ট দেয় তোমাকে। ‘কিন্তু সেগুলো তো আর ভূত নয়, ফাদার। ‘তা ঠিক। তবে অতীতের লজ্জাজনক ঘটনা ঠিকই কষ্ট দেয় মানুষকে। স্রষ্টার কাছে ক্ষমা চাইলে কখনও মেলে পরিত্রাণ।’ রানার মনে হলো, ওর জীবনের সব দুঃখের চেয়েও অনেক গভীর কোনও কষ্ট আছে ফাদার অলিভিয়ের গুয়েরিন অভ গ্যাসপার্ডের মনে। সে বিষয় তুলে সাধুকে বিমর্ষ করে তুলেছে ও। বহুকাল আগে ভয়ঙ্কর কিছু ঘটেছিল এ মঠে। তবে তা নিয়ে একটা কথাও বলবেন না সাধু। চোখে স্পষ্ট নিষেধাজ্ঞা। বোর্ডের দিকে চেয়ে বললেন তিনি, ‘চেক!’ চমকে উঠল রানা। . পরদিন ভোরের একটু আগে শুরু হলো ঝরঝর বৃষ্টি। ব্যায়াম শেষ করে জানালা দিয়ে দূরে তাকাল রানা। পাথুরে উঠানে ঠাস্-ঠাস্ শব্দে পড়ছে বরই সাইযের শীতল ফোঁটা। একটু আগে সাধুর জোব্বা খুলে কালো জিন্সের প্যান্ট ও ডেনিম শার্ট পরেছে রানা। পায়ে গলিয়ে নিল বুট জোড়া। ফিতা বেঁধে সোজা হয়ে শার্টের ওপর চাপিয়ে নিল বাদামি চামড়ার জ্যাকেট। সবুজ ব্যাগ হাতে বেরোল ছোট্ট ঘর ছেড়ে। শুনেছে মঠের পাথুরে বাড়ির উঁচু দেয়ালের ওদিকের আস্তাবলে রয়েছে ট্রাক। ঘোড়াশালে ঢুকতেই শুনল, ওস্তাদ জাকির হোসেনের কায়দায় ছাতে তুমুল তবলার বোল তুলেছে খেপা বৃষ্টির ফোঁটা। কয়েক দিকের বড় ফুটো দিয়ে পড়ছে মোটা জলধারা। ভিজে গেছে মেঝের খড়। রানার উপস্থিতি টের পেয়ে বিরক্তি নিয়ে জেগে গেল এক বেড়াল। আপত্তির চোখে বেয়াদব লোকটাকে দেখে নিয়ে আরেক দিকে গিয়ে শুয়ে পড়ল। ট্রাকের পেছনদিক তাক করা দরজার দিকে। গতকাল হাড়ভাঙা পরিশ্রম করেছে বলে ট্রাকটা আর দেখতে আসেনি রানা। এবার ওটাকে ঘিরে দুই চক্কর কাটল। একটা লাথি দিল পেছনের চাকায়। টিউবের ভেতর বাতাস আছে। হয়তো ট্যাঙ্কেও কিছুটা রয়ে গেছে ছয় মাস আগের ডিজেল। পেট্রলের মত চট করে উবে যায় না ওই জিনিস। কেন যেন ওর মনে হলো, নাহ্, ভোগান্তি আছে আজ। রাস্তায় চলবে না এই প্রাচীন ট্রাক। কিংবা হঠাৎ মাঝরাস্তায় থেমে দাঁড়িয়ে গোঁ ধরবে, স্টার্টই নেবে না। তবে মঠের মত অত পুরনো নয় ট্রাকটা। পেছনের কাঠের তক্তা ঘুণে ধরা। এখানে-ওখানে ফুটো। বয়সের ভারে গায়ের রং ফ্যাকাসে হয়েছে সবুজ ট্রাকের। বহুবার সেলাই করা হয়েছে পেছনের ছেঁড়া ক্যানভাস। গাড়িটা উনিশ শ’ ছাব্বিশ সালের আট টনী লং-হুইল বেয সিত্রোঁ। বহুকাল আগে কোম্পানির মালিক আদর করে নাম দিয়েছিলেন: বেলফেগর। ক্যাবে উঠে আনমনে ভাবল রানা: সাধুরা নিশ্চয়ই জানেন, তাঁদের এই একমাত্র বাহনটির নাম রাখা হয়েছে নরকের কুখ্যাত সাত রাজপুত্রের একজনের নামে? সে শয়তানের কাজই মানুষকে অলসতা ও ছলচাতুরী শিখিয়ে নষ্ট করা। কে জানে, এজন্যেই হয়তো ড্রাইভিং শিখতে আগ্রহী হয়নি সাধুরা! জিনিসটা জাদুঘরে রাখা উচিত। নব্বই বছর আগের মিলিটারি হাফ-ট্রাকের ক্যাবের মতই ট্রাকের সামনে পেটা লোহার ড্যাশবোর্ড। ওটার বুক থেকে উঠেছে স্টিয়ারিং হুইল, যেটা প্রায় জাহাজের হুইলের সমান। কিন্তু ইগনিশনে প্রথমবার চাবি মুচড়ে দিতেই গর্জে উঠল ইঞ্জিন। বিরতি নেই ঘড়ঘড় শব্দের ভেতর। ভারী ক্লাচ চেপে দীর্ঘ গিয়ারস্টিক জায়গামত নিল রানা। ঠিকভাবে তেল দেয়া হয় গিয়ারবক্সে। বড় কোনও সমস্যা পেল না ও। বিড়বিড় করল, ‘চলো, দাদু, ঘুরে আসি। মাঝপথে আবার বেঁকে বোসো না, প্লিয!’ পিছিয়ে যেতেই ঘড়ঘড় আওয়াজে আস্তাবল থেকে বেরোল রঙ-চটা সবুজ দানব। বেশ ক’বার হুইল ঘুরিয়ে সামনে-পেছনে গিয়ে শেষ পর্যন্ত কাঠের গেটের দিকে ট্রাক তাক করল রানা। বৃষ্টির মধ্যে গেট খুলে দাঁড়িয়ে আছে দুই সাধু। উইণ্ডস্ক্রিন ওয়াইপারের সুইচ খুঁজে নিয়ে চালু করল রানা। দুলতে দুলতে গেট পার হয়ে রাস্তায় উঠতেই পেছন থেকে হাত নাড়ল সাধুরা। জবাবে হাত নাড়ল রানাও। বামে ঘুরিয়ে নিল ভারী স্টিয়ারিং হুইল। গ্যাস পেডালে চাপ দিয়ে চলল ব্রায়ানকন শহরের দিকে। ‘দাদু, এখন রইলাম শুধু তুমি আর আমি,’ ট্রাকের উদ্দেশে বিড়বিড় করল রানা, ‘আমাকে ডুবিয়ে কী লাভ হবে তোমার?’ ওর স্থির বিশ্বাস ভজকট কিছু একটা ঘটবেই। কী ঘটবে জানলে ভুলেও মঠ ছেড়ে বেরোত না রানা। সাত সারারাত সতর্কতার সঙ্গে সুইটয়ারল্যাণ্ড থেকে আঁকাবাঁকা, জটিল পথে ইতালির আল্পসের দিকে চলেছে আর্টিকুলেটেড ভলভো লরি। ভোরের আলো ফুটতেই রন্দেভু পয়েন্টে পৌঁছে গেছে ড্রাইভার। অনেক হিসাব-নিকেশ করে স্থির হয়েছে, তারা দেখা করবে অ্যালপাইনের টরে পেলিস শহরের বাইরে উঁচু দুটো টিলার মাঝে পাথর ও ধুলো ভরা মালভূমিতে। মাত্র সাতচল্লিশ কিলোমিটার দূরে দক্ষিণ-পশ্চিমে টরিনো শহর। ওখান থেকে পনেরো কিলোমিটার গেলেই ইতালি ও ফ্রান্সের সীমান্ত। ডানে চূর্ণ নুড়িপাথরের ষাট ফুটি এক জায়গায় থামল বিশাল লরি। একটু দূরেই নির্জন রাস্তা। এত ভোরে হয়তো এদিকে আসবে না কেউ। নুড়ি ভরা জমির সামনে-পেছনে ফাঁকা জায়গা রেখে থেমেছে লরির ড্রাইভার। ডিজেল ইঞ্জিন বন্ধ করে সিটে হেলান দিল সে। ফ্লাস্ক থেকে ঢেলে নিল কড়া কফি। কালো তরলে চুমুক দিয়ে অপেক্ষা করবে পরবর্তী নির্দেশের জন্যে। তার নাম পোল ল্যাণ্ডেনবার্জার। কিছুক্ষণ পর রন্দেভুতে এসে পৌঁছল আরও তিনটে ভেহিকল। প্রতিটি কালো রঙের রেঞ্জ রোভার। দীর্ঘ পথ পাড়ি দিয়ে ধুলোয় ধূসরিত। লরি ও ওগুলোকে বাদ দিলে ফাঁকা পড়ে আছে সড়ক। লরির সামনে গিয়ে থামল তিন গাড়ি। জিপগাড়িগুলো থেকে নামল চারজন করে যাত্রী। সবমিলে এগারোজন পুরুষ ও এক যুবতী। মাঝের রেঞ্জ রোভার ড্রাইভ করে এনেছে মেয়েটা। অন্যদের চেয়ে বয়সে কম সে। সামাজিক অনুষ্ঠানে আসেনি এরা। কাজেই তাদের সঙ্গে কথা বলতে গিয়ে লরি থেকে নামল না পোল। অন্যদের ভেতরেও কোনও আলাপ হচ্ছে না। প্যাকেট থেকে নিয়ে সিগারেট জ্বালল ক’জন। চুপ করে দাঁড়িয়ে রইল রাস্তার ধারে। অন্যরা হেলান দিল গাড়ি বা লরির গায়ে। ভোরেই সূর্য বিলাতে শুরু করেছে উজ্জ্বল সোনালি রোদ। প্রায় সবার চোখে কালো সানগ্লাস। পরনে আরামদায়ক পোশাক: জিন্স ও টি-শার্ট। অবশ্য যুবতীর পরনে চামড়ার জ্যাকেট, প্যান্ট, পায়ে কমব্যাট বুট। মাথার চুল গুঁজে নিয়েছে বেসবল ক্যাপের ভেতর। কেন যেন তার দিকে বিশেষ মনোযোগ দিচ্ছে না কেউ। হেলমুট হাইনরাইনার বা পাওলো গুয়েডিনেটির মতই একই কাজের জন্যে এখানে এসেছে সে। পনেরো সালে হেলমুট হাইনরাইনার বা পাওলো গুয়েডিনেটির সঙ্গে গিয়েছিল উত্তর কোরিয়ায় সেই বিপজ্জনক মিশনে। এখনও হাইনরাইনারের বাম গালে রয়ে গেছে বুলেটের বিশ্রী শুকনো ক্ষত। আরেকটু হলে মরতে বসেছিল সে। দলে অন্যরা নতুন। যেমন উইলিয়াম গান, ক্যাযিটি ওয়াকেলেক, ইংল্যাণ্ডের লোক পল হার্ভার্ট বা নতুন সদস্যা সিলভিয়া রথচাইল্ড। দলে সঞ্চালিত করা হচ্ছে নতুন রক্ত। তবে ভালভাবে খোঁজ না নিয়ে দলে ভিড়তে দেয়া হয় না কাউকে। মনে দ্বিধা এলে নেতা বাদ দিচ্ছে সন্দেহজনক যে কাউকে। এ ছাড়া উপায়ও নেই তার। আঠারো মিনিট পর সবাই শুনল হেলিকপ্টারের রোটরের ধুব-ধুব আওয়াজ। ‘পৌঁছে গেছে,’ বলল হেলমুট হাইনরাইনার। হাত থেকে সিগারেট ফেলল ধূমপায়ীরা। কেউ কেউ হাত বের করল পকেট থেকে। লরির ক্যাবে তাড়াহুড়ো করে কফি শেষ করল পোল ল্যাণ্ডে বার্জার। হেলিকপ্টারটা বেল কোম্পানির চার শত ঊনত্রিশ- ডাব্লিউএলজি। নিচে অস্বাভাবিক ল্যাণ্ডিং গিয়ার। রাস্তায় নেমে গাড়ির মত এগোতেই সূর্যের সোনালি আলোয় মনে হলো কপ্টারটা সাদা বজ্র-ঝিলিক। রোটরের ঝড়ের মত প্রবল হাওয়ায় ক’পা পিছিয়ে গেল সবাই। চারদিকে উড়ছে ধুলো ও কাঁকর। মাথায় ক্যাপ চেপে ধরে চুল উড়ে যাওয়া ঠেকাল সিলভিয়া রথচাইল্ড। রাস্তা ছেড়ে ডানে সরল হেলিকপ্টার। ওদিকেই আর্টিকুলেটেড ভলভো লরি। আরও কমল রোটরের গতি। দলনেতাকে স্বাগত জানাতে জড় হলো সবাই। ককপিট থেকে নামল হালকা দেহের ডেইটার গিসেল। পরনে নিভাঁজ পোশাক। সাদা শার্ট, আর্মানি জিন্স, চোখে এভিয়েটর রে-ব্যান। চল্লিশ বছর বয়সী লোকের তুলনায় যথেষ্ট ফিট সে। অন্যরা দেখল, রোটরের হাওয়ায় তার উঁচু কপালে উড়ছে পাকা কিছু ধূসর চুল। কপ্টার থেকে নামল গিসেলের বহু বছরের প্রেমিকা ডেইযি বাস্‌। পরনে কালো কমব্যাট জ্যাকেট। সরু পায়ার কালো প্যান্ট। মাথার চুল এতই সোনালি, যে-কেউ ভাববে ওগুলো ধবধবে সাদা। ছাঁট দিয়েছে কদম ফুলের মত। চোখে হিংস্রতা, নীচতা ও নিষ্ঠুরতা। নতুনদেরকে সতর্ক করে দেয়া হয়েছে: ভুলেও ঘাঁটাবে না ডেইযি বাকে। নিজে থেকে কথা তো বলবেই না, এমন কী চোখও রাখবে না তার ধূসর দুই চোখে। ডেইযি বাসের দিকে কেউ চাইলেও প্যাথোলজিকাল জেলাসিতে ভোগে ডেইটার গিসেল। ফলাফল: অবশ্যই মরতে হয় লোকটাকে। সবার উদ্দেশে মাথা দুলিয়ে ডেইটার বুঝিয়ে দিল, দলের নেতা আসলে সে। ক’পা হেঁটে থামল লরির ক্যাবের পাশে। তার উদ্দেশে হাত নাড়ল পোল ল্যাণ্ডে বার্জার। বসের হাতের ইশারায় টিপে দিল ক্যাবের একটা সুইচ। খির-খির আওয়াজে নামতে লাগল লরির পেছন দরজা। ওটাকে পোক্ত করেছে শক্তিশালী দুটো হাইড্রলিক র‍্যাম। স্টিলের পাত মাটিতে নামতেই সবার চোখ গেল লরির ট্রেইলারের ভেতর। র‍্যাম্প বেয়ে ট্রেইলারে হারিয়ে গেল হাইনরাইনার। স্টিলের মেঝেতে খট খট শব্দ তুলছে বুট জুতো। মিনিটখানেক পর বদ্ধ জায়গায় গর্জে উঠল একটা শক্তিশালী ইঞ্জিন। ডেইটার গিসেল ও অন্যরা দেখল, ধীরে ধীরে নেমে আসছে দেখার মত এক ভেহিকেল। কয়েক লাখ ডলার ব্যয় করে চোরাই মার্কেট থেকে কিনেছে এটা ডেইটার। নাম দিয়েছে ব্যাট-মোবাইল। বিএটিটি অর্থাৎ ব্যালিস্টিক আর্মার্ড ট্যাকটিকাল ট্র্যান্সপোর্ট। দেখতে যেমন শক্তপোক্ত, তেমনি কাজের জিনিস। সোয়্যাট- টিম রেইডের জন্যে ম্যাসাচুসেটসের পিটবার্গে তৈরি করা হয়েছে লেনকো বিয়ারক্যাট। কালচে বডি, অনায়াসেই ঠেকিয়ে দেবে .৫০ ক্যালিবারের বুলেট বা ন্যাটোর আর্মার ভেদ করা ৭.৬২ রাউণ্ড। দু’দিকের দুই গানপোর্ট থেকে পাল্টা হামলা করতে পারবে তিনজন করে লোক। গিসেল ভেবেছে, দরকারে ছাতে সেট করে নেবে মেশিন গান টারেট। সে ব্যবস্থা আছে এ গাড়িতে। তবে রাস্তায় বেরোলে চোখে পড়বে সবার। তাই ঠিক করা হয়েছে, শুধু জরুরি মিশনে ব্যবহার হবে ওটা। সত্যিকারের অ্যাসল্ট ভেহিকেল। নিচে ও চারপাশের আর্মার প্রায় অভেদ্য। কিছুই হবে না সাধারণ ল্যাণ্ড মাইন বিস্ফোরণে। বিপদ হলে ছয় লিটারের ভি৮ টার্বো-ডিজেল ইঞ্জিন ব্যবহার করে দ্রুত সরে যাবে ড্রাইভার। গাড়ির সামনে রয়েছে ব্রিচিং র‍্যাম। ভীষণ পুরু স্টিলের বাফার। আঠারো ইঞ্চি কংক্রিটের দেয়াল ভেঙে ঢোকা ওটার জন্যে সহজ কাজ। বাধ্য না হলে তার দলের কাউকে ঝুঁকির ভেতর ফেলে না গিসেল। ‘কী বুঝলে?’ প্রেমিকার দিকে তাকাল গিসেল। কোমরে হাত রেখে মাথা দোলাল ডেইযি বাট্স্। গাড়িতে রয়েছে পর্যাপ্ত অস্ত্র। এ ছাড়া আছে স্পেশালাইজ্ড কিছু ইকুইপমেণ্ট। বেআইনিভাবে এসব জোগাড় করতে গিয়ে খরচ করতে হয়েছে লাখখানেক ডলার। তাতে কিছুই যায় আসে না গিসেলের। টাকার অভাব নেই তার। মূল কথা উদ্দেশ্য পূরণ হওয়া। আজই হয়তো পাবে সারাজীবনের স্বপ্নের সেই জিনিস। আর সেটা পেলেই শুরু হবে ওর মিশনের দ্বিতীয় পর্যায়। মাত্র ক’মাইল দূরেই ওই জিনিস। এমন নয় যে খুব কঠিন হবে এ মিশন। পনেরো সালের সেই রেইডের কথা মনে রেখেছে গিসেল। ওটা থেকে কঠিন শিক্ষা নিয়েছে সে। তা ছাড়া, এবারে আর বাধা দেয়ার মত কেউ নেই। নিজেকে সত্যিকারের জিনিয়াস মনে হচ্ছে তার। প্রচণ্ড পরিশ্রম করেছে। একটা একটা করে গিঁঠ দিয়েছে আলাদা সব সুতোয়। অন্য কেউ এভাবে তিলতিল করে এগোতে পারত না। আর সেজন্যেই নিজের উজ্জ্বল ভবিষ্যৎ দেখতে পাচ্ছে সে সামনে। র‍্যাম্প থেকে নেমে এল বিয়ারক্যাট। সরে গেল লরি থেকে। লরির পেছনে এসে থামল হেলিকপ্টার। কালো রেঞ্জ রোভার থেকে ইকুইপমেন্ট নিয়ে কাজে নামল জেন্স রোভার্স ও মাইকেল ব্রেসলিন। স্পেশাল হাই-প্রেশার স্প্রে ছড়িয়ে দিতেই মুহূর্তে শীতল হলো একটু আগের উত্তপ্ত রোটর। বিশেষ রেঞ্চ ব্যবহার করে কয়েক মিনিটে খুলে নেয়া হলো হেলিকপ্টারের পাখা। এখন ট্রেইলারে ঢুকতে পারবে যান্ত্রিক ফড়িঙ। একপাশে রাখা হবে আলগা রোটর। অন্যরা মিশন থেকে ফেরা পর্যন্ত লরি পাহারা দেবে পোল ল্যাণ্ডেনবার্জার। তার যেন সমস্যা না হয়, সেজন্যে যথেষ্ট খাবার ও পানির ব্যবস্থা করেছে গিসেল। কেউ ঝামেলা করতে পারে, তাই হাতে দিয়েছে নাইন মিলিমিটারের পিস্তল ও কয়েকটি ম্যাগাযিন। দলের সবাই জানে, সবকিছু না বুঝে কাজে নামে না ডেইটার গিসেল। শান্ত চেহারাগুলো দেখে নিয়ে বলল সে, ‘তোমরা জানো, কী করতে হবে।’ মাথা দোলাল কয়েকজন। বিয়ারক্যাট থেকে নেমে ঘোঁত শব্দে সায় দিল হেলমুট হাইনরাইনার। কালো তিন রেঞ্জ রোভারের দিকে ইশারা করল ডেইটার গিসেল। ‘এবার চলো, দেখা যাক কী পাওয়া যায়!’ আট সর্পিল পথে ট্রাক নিয়ে এগিয়ে চলেছে মাসুদ রানা। মাঝে মাঝে দু’পাশে পাহাড়ি বুনো ফুলের শোভা। কোথাও কোথাও হাজার হাজার ফুট নিচে গভীর খাদ। রানা এরই ভেতর বুঝে গেছে, ওর ট্রাকের স্টিয়ারিং হুইলটা আগের জন্মে ছিল তুখোড় রাজনীতিবিদ। যতই তাকে এদিক-ওদিক সরানোর চেষ্টা করা হোক, পারতপক্ষে নড়বে না সে। আর এ কথা বোঝার পর থেকে তীক্ষ্ণ বাঁক আসার আগেই গতি কমিয়ে নিচ্ছে রানা। ওদিকে ব্রেকটাও ঠিকভাবে কাজ করছে না। বর্ষণমুখর রাস্তায় পিছলে যেতে চাইছে ক্ষয়ে যাওয়া নেড়া চাকা। অতি ভারী বিয়ারের ব্যারেলের জন্যে এদিক-ওদিক দুলে সরে যেতে চাইছে সাসপেনশন। একটু জোরে বাঁক নিলে কাত হয়ে ধুম করে রাস্তায় আছাড় খাবে ট্রাক। তবে সাধুদের জন্যে কিছু করতে পারছে বলে রানা খুশি। কয়েক মাইল যাওয়ার পর থেমে গেল বৃষ্টি। ছেঁড়া সব মেঘের মাঝে উঁকি দিল সূর্য। এতক্ষণ খটারখট্ আওয়াজে চলছিল ওয়াইপার। ওটার সুইচ বন্ধ করে দিল রানা। খুলে দিল জানালা। হু-হু করে এল পাহাড়ি শীতল হাওয়া। সন্ন্যাসীদের মঠে ছিল নিশ্চিন্ত জীবন। এখন চলেছে শহরের জটিলতার দিকে। অদ্ভুত এক অনুভূতি কাজ করছে রানার মনে। গভীর মনোযোগে ড্রাইভ করতে লাগল ও। পাহাড়ের ওপর থেকে দেখা যাচ্ছে সোনালি রোদে বিছিয়ে থাকা মনোমুগ্ধকর সব সবুজ উপত্যকা। মাত্র চল্লিশ মিনিটে পৌঁছে গেল গন্তব্যের কাছে। কয়েকবার বাঁকা, ঢালু রাস্তা বেয়ে নেমে ঢুকে পড়ল ব্রায়ানকন শহরে। মন ফুরফুর করছে বলে বেলফেগর দানবটাকেও মন্দ লাগছে না এখন আর। শহরে ঢুকে শার্টের পকেট থেকে ছোট্ট একটা কাগজ নিয়ে চোখ বোলাল রানা। ওটাতে রয়েছে পথের দিশা। পেছনে পড়ল ব্রায়ানকন শহরের ঐতিহাসিক এলাকা। ওদিকটা রোমান আমলের ব্রিগান-টিয়ামের মতই পুরনো। পরে দক্ষিণ-পশ্চিমে বেড়েছে আধুনিক শহর। কিছুক্ষণ পর মূল শহর এড়িয়ে পুব দিয়ে ছোট একটা ইণ্ডাস্ট্রিয়াল এস্টেটে ঢুকল রানা। ওর কপাল ভাল, রাস্তায় ভিড় নেই। নইলে বারবার প্রাচীন ক্লাচ টিপতে গিয়ে বারোটা বাজত জিনিসটার। তুষার নেই বলে এখন ভিড় নেই স্কিয়ারদের। শহর প্রায় ফাঁকা। রানা শুনেছে জনসংখ্যার তিনগুণ টুরিস্ট আসে এখানে। পাত্তা দেয় না প্রায় প্রতিদিনের তুষারঝড়। গন্তব্যের দিকে যেতে যেতে একটা হাসপাতাল পেছনে ফেলল রানা। পিছনে পড়ল পার্ক। একটু দূরেই বিশাল এক সুপারমার্কেট। তারপর এল ছাড়া-ছাড়াভাবে তৈরি কয়েকটি ইণ্ডাস্ট্রিয়াল দালান। পাশেই গাড়ি মেরামতের ছোট এক গ্যারাজ। আরও এগিয়ে রানা পেল সবুজ স্টিলের গেট। চারপাশে তারকাঁটার বেড়া। ভেতরে কংক্রিটের বিশাল উঠানে এক রেনও ট্রাক ও একটি রুপালি রঙের বিএমডাব্লিউ গাড়ি। গাড়ির ফোরে ঠেস দিয়ে দাঁড়িয়ে আছে পাছা মোটা, বেঁটে হাতির মত এক লোক। ট্রাকের পাশেই চিকন তিন তরুণ। এই দলের কয়েক গজ দূরে ট্রাক থামাল রানা। হ্যাণ্ডব্রেক টেনে অফ করল ইগনিশন। থরথর করে কেঁপে উঠে নীরব হলো বেলফেগরের আত্মা। ক্যাব থেকে নামতেই খর রোদে চোখ কুঁচকে গেল রানার। দেখল, দুলতে দুলতে আসছে বালিরঙা চুলের মোটা লোকটা। তার পেছনে দিগন্তে নীলচে পর্বত ও সবুজ টিলার কোলে সূর্যের উজ্জ্বল আলোয় হীরার মত ঝলমল করছে শহরের ছোট সব সাদা বাড়ি ও শ্যালে। মোটা লোকটাকে ফ্রেঞ্চ ভাষায় বলল রানা, ‘আপনিই বোধহয় মোসিউ অ্যাব্রাহাম?’ ধরে নিয়েছে মঠের বিয়ার সংগ্রহ করতে তাকে পাঠানো হয়েছে ডিসট্রিবিউশন কোম্পানি থেকে। ‘বরাবর যে ফ্রায়ার আসেন, তাঁকে দেখছি না,’ রানাকে বলল লোকটা। ‘তাঁর বদলে এসেছি আমি,’ বলল রানা। ওরা হাত মেলাবার পর বেলফেগরের পেছন থেকে বিয়ারের ব্যারেল নামাতে লাগল তিন তরুণ। তুলে দিচ্ছে রেনও ট্রাকে। এদিকে কয়েকটা কাগজ বনেটে বিছিয়ে দিল এসেলেট অ্যাব্রাহাম। কাগজপত্র সব ঠিক আছে দেখে নিয়ে সই করল রানা। ফিরিয়ে দিল ফর্মগুলো। চওড়া হাসি দিয়ে মোটা এক ফোল্ডারে সব রাখল অ্যাব্রাহাম। টান দিয়ে খুলল গাড়ির বুট। রানাকে বলল, ‘বেশ গরম, কী বলেন?’ মৃদু মাথা দোলাল রানা। ভাবছে, কয়েক পাউণ্ড ওজন কমে গেলেও এর কিছুই হবে না। গাড়ির পেছনের কুলার থেকে বরফের মত ঠাণ্ডা কয়েকটা ক্রোনেনবর্গ বিয়ার বের করল সে। একটা বাড়িয়ে দিল রানার দিকে। আরেকবার মাথা নাড়ল রানা। ‘অতটা গরম লাগছে না।’ কিছুক্ষণ পর বেলফেগরের বিয়ারের সব ব্যারেল গেল রেনও ট্রাকের পিঠে। দেরি না করে রওনা হলো মালবাহী গাড়িটা। বিএমডাব্লিউতে চেপে পিছু নিল এসেলেট অ্যাব্রাহাম। দায়িত্ব পালন হলো, এবার ফিরতে হবে সন্ন্যাসীদের মঠে। বেলফেগরের ক্যাবে উঠল রানা, তবে ইগনিশনে চাবি মোচড় দিতেই… কিছুই ঘটল না! আবারও চেষ্টা করল রানা। ফলাফল আগের মতই। সেরেছে! ওকে পথে বসিয়ে দিয়েছে বেলফেগর দানব। হয় ফুরিয়ে গেছে ব্যাটারির পাওয়ার, নইলে ত্রুটি দেখা দিয়েছে পুরনো ট্রাকের ইলেকট্রিক তার বা আর কিছুতে। দীর্ঘশ্বাস ফেলে আবারও ক্যাব থেকে নামল রানা। খুলল বনেট। ভেতরে ধুলো ও মোবিলে ভরা প্রাচীন সব তার। উপযুক্ত যন্ত্রপাতি নেই বলে বোঝা যাবে না নষ্ট হয়েছে কী জিনিস। তবুও হাল ছাড়ল না রানা। আগেই দেখেছে ক্যাবের পেছনে রয়েছে জং ধরা তোবড়ানো টুল লকার। ওটা দৈর্ঘ্যে চার ফুট, চওড়ায় দুই ফুট। ফ্ল্যাটবেডে উঠে লোহার বাক্সের সামনে গিয়ে ঝুঁকে পড়ল রানা। দুই হাতের আট আঙুল দিয়ে খুলতে চাইল ডালা। কিন্তু পুরনো রঙ ও জঙে জ্যাম লেগে গেছে ওটার কবজা। প্রাণপণে টান দেয়ায় বিদঘুটে ক্যাচ-ক্রচ্ আওয়াজে খুলল ডালা। ভেতরে চেয়ে যে জিনিস দেখল রানা, মন থেকে উবে গেল ট্রাক মেরামতের আগ্রহ। বাক্সে রয়েছে রিমুভেবল একটা কম্পার্টমেন্ট। সেটার পেটে শুয়ে আছে বেশ কয়েকটা স্প্যানার। তবে ওর মনে হলো, গত পঞ্চাশ বছর ওগুলো ছিল কাদা ভরা কোনও নদীর নিচে। কোনও জ্যাক নেই নিচের কম্পার্টমেন্টে। টায়ার আয়ার্ন বা হুইল-নাট রেঞ্চও উধাও। দরকারি জিনিসপত্রের বদলে ওখানে রয়েছে গ্রিস মাখা একগাদা দড়ি ও একটা বোল্ট ক্রপার। কাজে আসবে না এসব জঞ্জাল। পাহাড়ি মঠে টেকনোলজির প্রয়োজন নেই, কিন্তু সভ্য জগতে চাই মোবাইল ফোন। কিন্তু সেটা নেই রানার কাছে। পকেটে শুধু রয়ে গেছে মানিব্যাগ ও প্রধান সাধুর দেয়া সেই বোতল। আরেকবার দীর্ঘশ্বাস ফেলল রানা। আর তখনই মনে পড়ল, আসার পথে দেখেছে গাড়ি মেরামতির গ্যারাজ। দেরি না করে মেকানিক ডাকতে ফিরতি পথে রওনা হলো রানা। মাত্র দশ মিনিটে পৌঁছে গেল গন্তব্যে। হেড মেকানিক হাসিখুশি মানুষ। রানা দু’চার কথায় পরিস্থিতি খুলে বলতেই মাথা দুলিয়ে সায় দিল সে। গায়ের ওভারঅলে কালো গ্রিস থাকলেও মনটা তার পরিষ্কার। পরের পাঁচ মিনিটের ভেতর বেলফেগরকে টেনে আনতে রওনা হলো সে টো ট্রাক নিয়ে। পাশেই প্যাসেঞ্জার সিটে রানা। একটু পর ট্রাকটা দেখে বিশাল চওড়া এক হাসি দিল মেকানিক। ভার দেখে মনে হলো বাবার জন্মেও এত পুরনো গাড়ি দেখেনি। কথাটা বোধহয় ঠিক, ভাবছে রানা। কিছুক্ষণ ইঞ্জিন ও ইলেকট্রিকাল তার ঘাঁটাঘাঁটি করে মাথা দোলাল লোকটা। ‘বুঝলাম। পুড়ে গেছে পুরো ইলেকট্রিকাল সিস্টেম।’ ‘এখন কী করতে হবে?’ জানতে চাইল রানা। ‘আগে চলুন, ট্রাক নিয়ে গ্যারাজে যাই।’ একটু পর টো ট্রাকের লেজে বেলফেগরকে বেঁধে মেরামতির কারখানায় ফিরল রানা। গাড়ি থেকে নামতেই ওকে উঠানের একদিকের এক ধ্বংসস্তূপ দেখাল মেকানিক। ‘ওটাও বেলফেগর। ওটা থেকে পাব যন্ত্রপাতি আর দরকারি তার।’ রানার অভিজ্ঞতা বলছে, মেরামত হবে বেলফেগর। তবে তাতে লাগবে অন্তত আট থেকে বারো ঘণ্টা। অর্থাৎ, কপাল ভাল হলে আগামী ভোরের আগেই ফিরতে পারবে মঠে। সেটাই জানতে চাইল ও, ‘কতক্ষণ লাগবে মেরামতিতে?’ ‘অন্তত বারো থেকে চোদ্দ ঘণ্টা,’ বলল হেড মেকানিক। মঠের সন্ন্যাসীদের, ফোন নেই, চাইলেও যোগাযোগ করতে পারবে না রানা। নিশ্চয়ই দুশ্চিন্তায় পড়বেন তাঁরা। তবে সেটা খুব বেশি নয়। প্রার্থনায় বসে ভুলে যাবেন দুনিয়াদারির সব। তাঁরা একটি বিষয়ে সবাই একমত: সবই চলে স্রষ্টার আঙুলের ইশারায়। কাজেই উচিত নয় চিন্তা করা। গ্যারাজের ফোন নম্বর সংগ্রহ করে শহরের দিকে পা বাড়াল রানা। তিরিশ মিনিট হেঁটে পৌঁছে গেল মূল শহরে। প্রধান সাধুর দেয়া খুদে বোতলের তরলে কয়েক চুমুক দিলেও তৃষ্ণায় বুক ফেটে যাচ্ছে ওর। খিদেও লেগেছে ভীষণ। ছোট্ট বোতল পকেটে রেখে মানিব্যাগ খুলে দেখল, যা ভেবেছে, তাই- সরানো হয়নি এক পেনিও। মানিব্যাগে যত ইউরো আছে তা দিয়ে অর্ধেক রেস্তোরাঁ কিনতে পারবে ও। ব্রায়ানকন শহরটা সত্যিই দেখার মত। পুরনো অংশে রয়েছে দুর্গের মত সব দেয়াল। অস্ট্রিয়ান সেনাবাহিনীর হামলা থেকে রক্ষা পেতেই এমন করেছিল শত বছর আগের মানুষ। ধূসর পাথরের সরু, আঁকাবাঁকা পথে হেঁটে চলেছে রানা। ওর চোখ খুঁজছে বিসট্রো বা স্যাণ্ডউইচ বার। রাস্তাগুলো বেশ ব্যস্ত। চারপাশে প্রায় সবকিছুই রঙিন। মানুষের তৈরি আওয়াজও মেলা। সঙ্কীর্ণ এক পথে বাঁক নিয়েই রানা দেখল, সামনের রাস্তার একাংশ দখল করে পেতে রাখা হয়েছে বেশ কয়েকটি টেবিল ও চেয়ার। এ ধরনের সাধারণ বিসট্রোই খুঁজছিল রানা। ঠিক করেছে, চট্ করে খিদে ও তৃষ্ণা মিটিয়ে সোজা হাজির হবে ইশতিয়াক আহমেদ ফারুকের আস্তানায়। কিছুদিন আগেও কথা হয়েছে ওদের। বরাবরের মতই বলেছিল, এদিকে এলে যেন ঘুরে যায় তার ওখান থেকে। কিন্তু সময়ের অভাবে আর দেখা করেনি রানা। আজকে এসেছে সেই সুযোগ। বিসট্রোর সামনের টেবিলগুলোয় ট্রে হাতে প্রজাপতির মত উড়ছে এক ওয়েটার। একটু দূরের টেবিলে বসেছেন পাকা চুলের ক’জন টুরিস্ট। পাশের টেবিলেই খবরের কাগজে নাক গুঁজে দিয়েছেন মধ্যবয়স্ক এক লোক। পরনে সুট ও টাই। রানার মনে হলো, এ লোক স্থানীয় ব্যবসায়ী অথবা ব্যাঙ্কার। আরেকটু দূরের টেবিলে হাতে হাত রেখে বসেছে দুই যুবক-যুবতী। যুবক ব্যায়ামপুষ্ট, ভারী গড়নের। পরনে পোলো শার্ট ও জিন্স। মেয়েটির পরনে লাল ও নীল ফুলে কারুকাজ করা সালোয়ার-কামিয। পায়ে সুন্দর নীল স্যাণ্ডেল। রানার দিকে পিঠ দিয়ে বসে আছে মেয়েটা। সামান্য দূরেই খালি এক টেবিল। ওটার দিকে পা বাড়াল রানা। আপাতত কোনও কাজ নেই। ঠিক করেছে, রাত পর্যন্ত বন্ধুর ওখানে সময় কাটিয়ে ফিরবে গাড়ির গ্যারাজে। এরপর ট্রাক নিয়ে ফিরবে সন্ন্যাসীদের মঠে। ক্যাফে টেরেসের দিকে এগোতেই হঠাৎ চমকে থেমে গেল রানা। গলার কাছে উঠে এল হৃৎপিণ্ড। একটু আগে যে মেয়েটাকে দেখেছে, তার মুখের পাশে এখন একরাশ কালো চুল। কাঁধে ছোট্ট জন্মদাগ! হতবাক হয়েছে রানা। ওই মেয়ের দৈহিক গড়ন ওর খুব চেনা। সোহানা!!! কী করছে এখানে! দ্বিতীয়বার তাকাল রানা। ভুল হচ্ছে না ওর। সোহানা জানেও না কত কাছে দাঁড়িয়ে আছে রানা। অজান্তেই ক’পা এগিয়ে প্রেয়সীর কাঁধে হাত রাখল ও। তাতে ভীষণ কঠোর হলো সঙ্গী যুবকের মুখ। চোখ সরু করে দেখছে রানাকে। কী যেন বলবে, তার আগেই মুখ খুলল রানা, ‘সোহানা, তুমি এখানে?’ নয় আঙুলে সোহানার কাঁধের কোমল, উষ্ণ ত্বকের স্পর্শ। বুকে বহু কথা জমেছে রানার। কিন্তু বলা হলো না কিছুই। অবাক হয়ে ঘুরে ওকে দেখল মেয়েটা। কথা বলতে বলতে ছেড়ে দিয়েছে সঙ্গীর হাত। অনেক মিল এ মেয়ের সঙ্গে সোহানার। তবে অমিলও আছে মেলা। চোখ নীল। নাকে লাল তিলের মত দাগ। বয়সেও তিন থেকে চার বছর বেশি। চোখে অভিযোগের দৃষ্টি। নিজেকে উজবুক মনে হলো রানার। আস্তে করে সরিয়ে নিল হাত। ‘সরি, প্লিয, মাফ করবেন, ম্যাডাম। ভেবেছি আপনি আমার পরিচিত কেউ।’ আগুনের তাপ আরও বাড়ল মেয়েটার চোখে। ‘ম্যাডাম নই, মাদমোয়াযেল।’ বিবাহিত বলায় যেন খেপেছে সে। ‘সত্যিই, ভুল হয়ে গেছে, সরি,’ আরও নরম সুরে বলল রানা। বুঝে গেল, জড়িয়ে গেছে ঝামেলায়। খড়-খড় শব্দে পেছনে চেয়ার ঠেলে উঠে দাঁড়িয়েছে বিশালদেহী শ্বেতাঙ্গ যুবক। দৈর্ঘ্যে রানার চেয়ে অন্তত পাঁচ ইঞ্চি বেশি। বুকটা রানার চেয়ে দ্বিগুণ চওড়া। সঙ্গী ভীষণ খেপে গেছে দেখে খুশি মেয়েটা। সে যেন যুবতী হরিণী, দেখতে চাইছে দুই মর্দার ভেতর কে উপযুক্ত। অন্যরাও দেখছে যুবক ও রানাকে। খবরের কাগজ নামিয়ে রাখল ব্যবসায়ী। কথা থামিয়ে চুপ হয়েছে পাকা চুলের টুরিস্টরা। দুশ্চিন্তা নিয়ে পরস্পরের দিকে তাকাল তারা। ‘আগেই সরি বলেছি,’ বলল রানা। দাঁড়িয়ে থাকার ভেতর হুমকির লক্ষণ নেই। ‘দয়া করে একটু অপেক্ষা করুন। আপনাদের জন্যে ড্রিঙ্ক পাঠাচ্ছি।’ ‘আমার প্রেমিকার গায়ে হাত দিয়েছিস তুই!’ আড়ষ্ট কণ্ঠে বলল যুবক। ‘সেজন্যে হাতটা ভাঙব তোর!’ ‘পরিচিত আরেকজনকে ভেবেছিলাম,’ এক পা পিছিয়ে গেল রানা। ‘সেজন্যে আন্তরিক দুঃখিত।’ ‘নিজেকে কী ভাবিস, কেলে কুকুর?’ গর্জে উঠল যুবক। ‘কোত্থেকে এসেছিস তুই?’ ‘সন্ন্যাসীদের মঠ থেকে,’ বলল রানা। ভীষণ গম্ভীর হয়ে গেছে মুখ। বাঁকা হাসল শ্বেতাঙ্গ যুবক। ‘জোকারি করছিস, না?’ প্রেমিকাকে পাশ কাটিয়ে রানার দিকে এল সে। পাকিয়ে ফেলেছে মুঠোদুটো। ‘বাড়াবাড়ি করা উচিত নয়,’ শেষ চেষ্টা করল রানা। ‘ভুল করেছি। সেজন্যে ক্ষমাও চেয়েছি…’ তার জন্যে লড়বে দুই পুরুষ, সেটা বুঝতে পেরে খুশিতে চকচক করছে মেয়েটার দুই চোখ। ঘুষি মারার দূরত্বে পৌঁছে গেল যুবক। ‘পিটিয়ে হাড় ভাঙব তোর, শুয়োরের বাচ্চা!’ বিদ্যুদ্গাতিতে রানার দিকে এল ঘুষি। ঝটকা দিয়ে পিছিয়ে গেল রানা। যুবক শক্তিশালী, তবে লক্ষ্যভেদে ব্যর্থ হয়ে এগিয়ে এসেছে দুই পা। ‘মারামারি ঠিক নয়,’ বলল রানা। ‘সুন্দর বিকেলটা নষ্ট করে লাভ কী?’ আরও খেপল যুবক। ধরে নিল প্রেমিকার সামনে অপমান করা হয়েছে তাকে। এল দ্বিতীয় ঘুষি। ওটা আগের চেয়েও মারাত্মক। ওই ঘুষি লক্ষ্যে পৌঁছাবার আগেই রানা বলল, ‘তুমি যে বোকা পাঁঠা, সেটা জানো?’ ঝট্ করে সরিয়ে নিয়েছে মুখ। পাল্টা হামলা না করে খপ্ করে ধরল যুবকের বাহু। আরেকটু হলে নাক ফাটত ওর। মারামারি চাইছে না। তবে রক্তাক্ত এবং আহত হয়ে সন্ন্যাসীদের মঠে ফেরার ইচ্ছেও নেই। যুবকের পুরু বহুি মুচড়ে ধরে তারই পিঠের দিকে নিল রানা। পরক্ষণে ধাক্কা দিয়ে মেঝেতে মুখ থুবড়ে ফেলল লোকটাকে। ‘যথেষ্ট, এবার ক্ষান্ত দাও, বলল রানা। ‘এটা প্রমাণিত হয়েছে যে তুমি খুব সাহসী।’ কিন্তু মেঝেতে পড়ে থাকতে রাজি নয় এই হিরো। তার প্রেমিকার কাঁধ স্পর্শ করে ভুল করেছে রানা, কিন্তু তার চেয়েও বড় ভুল করল সে নিজে। ধড়মড় করে উঠে দাঁড়াল। মেঝেতে পড়ে ফেটে গেছে নাক। কুলকুল করে রক্ত পড়ছে। ভিজে গেছে পোলো শার্ট। ঘুষি মারবে বলে তুলল দু’হাত। কিন্তু ঝড়ের বেগে তার বুকের কাছে পৌছুল রানা। ওর ঘুষি লাগল যুবকের সোলার প্লেক্সাসে। মাঝারি ঘুষিই কাজ করল আরবী ঘোড়ার লাথির মত। হুড়মুড় করে পিছিয়ে চিত হয়ে একটা টেবিলে পড়ল যুবক। ঠাস্ আওয়াজে মাঝ থেকে ভাঙল টেবিলের টপ। ওটা নিয়ে মেঝেতে নামল যুবক। রক্তে ভেসে যাচ্ছে মুখ। দু’হাতে চেপে ধরেছে পেট। ফুঁপিয়ে উঠল মার খাওয়া বাচ্চার মত। এবার আর সাহস পেল না উঠতে। এদিকে বিসট্রো থেকে ছিটকে বেরোল সেই ওয়েটার। সঙ্গে আরও তিনচারজন। তাদের একজন চিৎকার করল, ‘পুলিশ ডাকো!’ ‘পুলিশ লাগবে না,’ দীর্ঘশ্বাস ফেলল রানা। নামিয়ে নিয়েছে দু’হাত। ‘ঝামেলার জন্যে দুঃখিত। আমি চলে যাচ্ছি।’ কৃষ্ণকেশী যুবতীকে একবার দেখে নিয়ে বিসট্রো থেকে বেরোতে পা বাড়াল রানা। ‘একমিনিট!’ পেছন থেকে ডাকল হতাশ মেয়েটা। ‘তোমার নাম কী?’ জবাব না দিয়ে পথের বাঁক ঘুরে বন্ধুর বাড়ির দিকে হেঁটে চলল রানা। বোকা বনে তিক্ত হয়ে গেছে ওর মন।

  ষাট আজ হাসপাতাল থেকে ছেড়ে দেয়া হবে রানা ও বেলাকে। তার আগে দেখা করতে এল কমিশনার অ্যাল মার্লো। তার অনুরোধে প্রথম থেকে সব খুলে বলল রানা। মার্লোর প্রস্তাব ভদ্রতার সঙ্গে প্রত্যাখ্যান করল, বিসিআই-এর নিয়ম অনুযায়ী পুরস্কার নিতে পারবে না ও। কিছুক্ষণ চুপ করে থাকার পর অ্যাল মার্লো বলল, ‘ও, আরেকটু হলে ভুলে যেতাম। তোমার কাছ থেকে নেয়া বোতলের তরলের অ্যানালাইসিস হয়েছে। আগে কখনও কোলোইডাল সিলভারের নাম শুনেছ?’ ‘না,’ বলল রানা। ‘রুপোর অসংখ্য কণা। সহজ ইলেকট্রিকাল প্রসেস খাটিয়ে মিশিয়ে দেয়া হয় পানির সঙ্গে। তোমার বন্ধু প্রধান সাধু অলিভিয়ের গুয়েরিন অভ গ্যাসপার্ড নিজেই তৈরি করতেন নয় ভোল্টের ব্যাটারির এক যন্ত্র ব্যবহার করে। আগে কখনও শুনিনি ওই জিনিস কাজে লাগে। তবে বৈজ্ঞানিক পরীক্ষায় জানা গেছে, ব্যাকটেরিয়া মেরে ফেলে ওই তরল।’ কাঁধ ঝাঁকাল মার্লো। ‘কে জানে, তাই হয়তো পাতাল ঘর বা সেফ হাউসে ভয়ানক ব্যাকটেরিয়ার ভেতরেও তোমার বা বেলার কিছু হয়নি।’ এটা শুনলে আঁৎকে উঠবে ওষুধ কোম্পানির বড় কর্তারা, বলল রানা। ‘বলবে, ওটা ওষুধ নয়। বিষ!’ ‘মরুক শালারা,’ বিড়বিড় করল কমিশনার অ্যাল মার্লো। . সাগরতীরে ছোট্ট বাংলোটা বেলার। আপাতত ওখানেই উঠেছে রানা। সন্ধ্যার পর সৈকতে হাঁটতে বেরোল ওরা। কখনও কখনও বিশ্রামের জন্যে বসল চাঁদের আলোয় রুপালি বালির বুকে। অনেক কথা হলো ওদের ভেতর। নিজ হাতে তৈরি খাবার সঙ্গে এনেছে বেলা। রাত দশটার দিকে সুস্বাদু সাপার সেরে নিল ওরা। গভীর রাতেও সাগরতীরে বসে রইল। রানার হাত নিজের হাতে নিল বেলা। নিচু গলায় বলল, ‘চাকরিটা শেষে ছেড়েই দিচ্ছি। নতুন করে গড়ব ক্যারিয়ার। তুমি কি বলো, রানা?’ কিছুক্ষণ চুপ করে থাকল রানা। তারপর বলল, ‘পরে ঠিক সময়ে বিয়ে করবে। স্বামী, সংসার আর বাচ্চা হবে। সেক্ষেত্রে ফিরতে পারবে স্বাভাবিক জীবনে। সেটা ভাল।’ রানাকে দেখল বেলা। ‘আর তুমি?’ ‘বিকেলে ফোন এসেছে বিসিআই থেকে,’ বলল রানা, *এবার দেশে ফিরব। মেডিকেল চেকআপ শেষে হয়তো যোগ দিতে পারব অফিসে।’ ‘বিয়ে করবে না কখনও?’ জানতে চাইল বেলা। ‘আমি হয়তো চিরকালের একা, কেউ জানবে না, একদিন হঠাৎ করে হারিয়ে যাব পৃথিবীর বুক থেকে।’ মৃদু হাসল রানা। কেমন এক চাপা কষ্ট ওর কথায়। মাথা দোলাল বেলা। ‘জানি, জড়াবে না বাঁধনে। আমিও চাইনি বাঁধতে। আমার প্রিয় দেবতা থাকুক না সত্যিকারের মুক্তবিহঙ্গ।’ রানার কাঁধে মাথা রাখল বেলা। রুপালি জ্যোৎস্নায় বহু দূরে চেয়ে রইল সাগরের ঢেউয়ের দিকে। কেন যেন দীর্ঘশ্বাস বেরোল রানার বুক চিরে।


   সূচিপত্রদশএগারোবারোতেরোচোদ্দ দশ পরদিন সকালে ইশতিয়াক আহমেদ ফারুকের বাড়ির গেস্ট রুমে ভাঙল রানার ঘুম। মনে পড়ল, রাত বারোটায় ফোনে জেনেছে, বেলফেগর ট্রাক মেরামত হবে রাত তিনটের দিকে। ভেবেছিল, তখন গ্যারাজে গিয়ে বুঝে নেবে ট্রাক। তবে রাত- বিরেতে বিদায় নেবে শুনে ফারুক অনুরোধ করল, রাতটা যেন তার বাড়িতেই কাটিয়ে যায় ও। দুই বন্ধুর অলিখিত চুক্তি অনুযায়ী ফারুক জানতেও চায়নি, রানা কোথায় উঠেছে বা কোথায় চলেছে। অতীতে ফিরে গিয়েছিল ওরা। মার্সেনারি জীবনের নানান স্মৃতিচারণ করতে গিয়ে একের পর এক বিয়ারের ক্যান শেষ করেছে ফারুক, আর ওর সঙ্গে তাল দিতে গিয়ে গোটা সাতেক বিয়ার গিলে ফেলেছে রানা। এখন চোখ মেলে বুঝল, হ্যাংওভারের ব্যথায় টিসটিস করছে কপাল। দৃষ্টি গিয়ে পড়ল একটু দূরে দেয়াল ঘেঁষা এক র‍্যাকের ওপর। ওটায় হেলান দিয়ে রাখা নানান আগ্নেয়াস্ত্র। ইরাক ছেড়ে ফ্রান্সে এলেও সুযোগ পেলে দুর্লভ অস্ত্র সংগ্রহ করে ফারুক। সেগুলোর ভেতর রয়েছে রোমানিয়ান একে-৪৭। ভাঁজ করা যায় স্টক। ঠিক জায়গায় তিরিশ বুলেটের বাঁকা স্টিলের ম্যাগাযিন। পুরনো অস্ত্র হলেও নিয়মিত তেল দেয়া হয় বলে চকচক করছে ইস্পাত। ওটার পাশেই FAMAS রাইফেল। গত ত্রিশ বছর ওটা ব্যবহার করছে ফ্রেঞ্চ আর্মি। পিস্তল গ্রিপের পেছনে রিসিভার। বেঁটে অটোমেটিক ওয়েপন হলেও ব্যারেল স্বাভাবিক রাইফেলের সমান। ম্যাগাযিনে পঁচিশটা বুলেট। তা ছাড়া, মাযলের সঙ্গে রয়েছে সাধারণ বেয়োনেট। বিছানা ছেড়ে জানালার সামনে গিয়ে আড়মোড়া ভাঙল রানা। নিচে সরু গলি। ওদিকে আস্তরহীন ইঁটের দালান। ঘুরে দরজার দিকে এগোতেই পেল কড়া কফির সুবাস। ঘুম ভেঙেছে ফারুকের। এবার এক কেতলি কালো কফি ও টোস্ট বিস্কুট নিয়ে বসবে সে। করিডোরে বেরিয়ে এল রানা। ওদিকের ঘর পেরোতেই সামনে পড়ল প্রকাণ্ড কিচেন। টেবিলের পাশে আর্মচেয়ারে বসেছে ফারুক। ইরাকি হলেও গায়ের রঙ আলকাতরার মত। পরনে লাল টি-শার্ট ও জিন্সের প্যান্ট। রানাকে ঘরে ঢুকতে দেখে হাসল সে। ‘কী? সব ঠিক, দোস্ত?’ তার পাশের চেয়ারে বসল রানা। মগে কফি ঢেলে ওর সামনে রাখল ফারুক। ‘মুখ এত ব্যাজার কেন? প্রেমিকা খুন হয়েছে, না পালিয়ে গেছে? গতকাল কিছুই তো বললে না!’ কপাল টিপতে টিপতে কফির মগে চুমুক দিল রানা। ‘তুমিও তোমার ব্যাপারে কিছুই বলোনি। এক শ‍ ক্যান বিয়ার গিললে আর বললে পুরনো দিনের কথা। … ওদিকের ঘরে জি টু ফ্যামাস দেখলাম। ওটা কোত্থেকে পেলে?’ বজ্রের সাদা ঝিলিক তুলে বত্ৰিশ দাঁত দেখাল ফারুক। ‘পেয়েছি ফ্রেঞ্চ এক মার্সেনারি বন্ধুর কাছ থেকে। তা-ও কয়েক বছর আগের কথা।’ ‘ভাল।’ ‘কী ভাল?’ ‘ভাল আছ।’ ‘তা বলতে পারো। টাকার অভাব নেই।’ ‘গতকাল বাড়ির সামনে কালো একটা হামার দেখলাম। ওটা তোমার?’ গাড়িটা এইচ ওয়ান হামার। ইউএস আর্মির এম৯৯৮ হামভির সিভিলিয়ান সংস্করণ। এইচএমএমওয়াইভি বা হাই- মোবিলিটি মাল্টিপারপাস হুইল্ড ভেহিকেল। ‘হ্যাঁ। ক’মাস আগে পোকার খেলে জিতে নিয়েছি। তবে ইনশিয়োরেন্স করাতে যে টাকা লাগবে, তাতে ভাবছি আপাতত অত টাকা নষ্ট করব না।’ চুপ করে থাকল রানা। কফিতে চুমুক দিচ্ছে ওরা। দ্বিতীয় মগ শেষ করে বলল রানা, ‘আমাকে পৌঁছে দেবে একটা গ্যারাজে?’ ‘কীসের গ্যারাজ? গাড়ি নষ্ট হয়েছে তোমার?’ ‘গেলেই দেখবে।’ বিশ মিনিট পর এইচ ওয়ান হামারে চেপে মেকানিকের গ্যারাজে গিয়ে উপস্থিত হলো ওরা। রানা বেলফেগর ট্রাক নিয়ে শহরে এসেছে বুঝে হাঁ হয়ে গেল ফারুক। মাথা নাড়ল বারকয়েক। ‘দোস্ত! ভাল কোনও চাকরি নেই? বুড়ো হদ্দ কোনও চাষার হাজার বছর আগের ট্রাক চালাচ্ছ? কী হয়েছে তোমার? টাকার এত অভাব? না- না, আমি আমার অর্ধেক টাকা দিয়ে দেব। তাতে চলবে?’ মৃদু হাসল রানা। ‘টাকার সমস্যা নেই। পরে কখনও বলব কীভাবে পেলাম এই ট্রাক। লম্বা কাহিনী।’ সকাল আটটায় খুলে গেছে গ্যারাজ। এখন বাজে সাড়ে আটটা রানাকে দেখে হাঁফ ছাড়ল হেড মেকানিক। ‘বাঁচলাম! আমি তো ভেবেছি আমার ঘাড়ে ওটাকে ফেলে সটকে পড়েছেন!’ ‘মেরামত হয়েছে?’ জানতে চাইল রানা। ‘কাজ শেষ ভোর চারটেয়। তারপর দুশ্চিন্তায় ঘুমাতে পারিনি বাকি রাত- ভেবেছি: মজা করতে ওই ট্রাক চাপিয়ে দিয়েছেন আমার মাথায়!’ ‘আমি বোধহয় অতটা খারাপ লোক নই,’ হাসল রানা। ওর হাতে ট্রাকের চাবি গছিয়ে দিল মেকানিক। ‘ওই জিনিস নিয়ে ভুলেও ইউরোপ ঘুরতে বেরোবেন না। ভীষণ অসুস্থ টাইপের বুড়ি মহিলা। ‘বেলফেগর মহিলা প্রথম শুনলাম,’ বিড়বিড় করল ফারুক। ‘এবার রওনা দেব,’ তাকে বলল রানা। ‘একটু তাড়া আছে। আবার দেখা হবে পরে।’ ‘কবে?’ মাথা নাড়ল ফারুক। ‘রাতে আড্ডাই দিতে পারলাম না। এমন কী বলিনি কীভাবে লাখ বিশেক ডলার পেলাম।’ ‘যে-কোনও দিন হাজির হয়ে যাব। তখন শুনব সব।’ ‘প্রমিয?’ ‘যাও, প্রমিয।’ একবার মাথা দুলিয়ে হামভিতে চাপল ফারুক। গর্জে উঠল গাড়ির শক্তিশালী ইঞ্জিন। একরাশ ধুলো ছিটকে বাড়ির পথে চলল প্রাক্তন মার্সেনারি। মানিব্যাগ বের করে মেরামতির বিল মিটিয়ে দিল রানা। গিয়ে উঠল বেলফেগরের ক্যাবে। চাবির কান মুচড়ে দিতেই ঘড়-ঘড় শব্দে জেগে উঠল পুরনো ইঞ্জিন। রানার মনে হলো না, কোথাও সমস্যা আছে। একবার দেখল ঘড়ি: পৌনে নয়টা। বেশিক্ষণ লাগবে না সন্ন্যাসীদের মঠে পৌঁছে যেতে। তবে স্বাভাবিক গতির চেয়ে কম বেগে যেতে হবে ওকে। রক্তে প্রচুর অ্যালকোহল। খাড়া পাহাড়ি পথে অসতর্ক হলে সোজা গিয়ে পড়বে হাজার ফুট নিচের খাদে। শহর পেছনে ফেলে ক্রমেই ওপরে উঠেছে সরু পথ। কিছুক্ষণ পর বহু নিচে পাইনের সবুজ অরণ্য দেখল রানা। জানালা দিয়ে হু-হু করে ঢুকছে তাজা হাওয়া। তাতে কমল ওর মাথাব্যথা। পঁয়তাল্লিশ মিনিট পর সন্ন্যাসীদের মঠের পরিচিত পাথুরে প্রাচীর দেখল রানা। কেন যেন কু ডাকল ওর মন। এমনিতে বন্ধ থাকে মঠের প্রধান গেট। ওটা এখন হাট করে খোলা। রানা ভাবল, হয়তো ওর জন্যেই চওড়া দরজা খুলে রেখেছে সাধুরা। পরক্ষণে চিন্তা এল: যারা সবসময় দূরে রাখে দুশ্চিন্তা, আজ কেন খামোকা ভাববে? হয়তো প্রার্থনায় বসেছে তারা? না, তা-ও মনে হচ্ছে না! নিশ্চয়ই ঘটেছে খারাপ কিছু! মঠের কাছে পৌঁছে গলা শুকিয়ে গেল রানার। গেট খোলে বাইরের দিকে। কিন্তু দু’পাল্লা ঝুলছে এখন ভেতর দিকে! ফেটে গেছে পুরু কাঠের তক্তা। পাথরের মজবুত পিলার ভেঙে ছিঁড়ে এসেছে লোহার একটা কব্জা। ট্রাক থামিয়ে ভাঙা গেটের দিকে তাকাল রানা। বুঝে গেছে, ও যখন ছিল না, ঘটেছে এখানে অস্বাভাবিক কিছু। শত শত বছর প্রাকৃতিক অত্যাচার সয়েছে ওক কাঠের গেট। পুরো আট ইঞ্চি পুরু। বেঁধে নেয়া হয়েছিল লোহার পাত দিয়ে। পাথরের চেয়ে কম শক্ত ছিল না। পেছনে কব্জির সমান পুরু হ্যাস্পবোল্ট। ওটা ভেঙে দরজা উল্টো দিকে ঠেলে এগোতে গিয়ে লেগেছে প্রচণ্ড শক্তি। ভারী আর্মার্ড কার বা যুদ্ধের ট্যাঙ্কের মত কিছু দ্রুত বেগে গিয়ে ভেঙে দিয়েছে গেট। বেলফেগর ট্রাক নিয়ে প্রশস্ত উঠানে থামল রানা। হতবাক হয়ে গেছে সামনের দৃশ্য দেখে। এগারো ডানা হুড়িয়ে বসে লাশের গায়ে ঠোকর দিচ্ছে সাদা এক কাক। ট্রাকটাকে এগোতে দেখে উড়ে গেল জঙ্গলের দিকে। মৃতের পরনে সাধুর জোব্বা। বুকে ছোপ-ছোপ খয়েরি দাগ। পড়ে গিয়েছিল মুখ থুবড়ে। শুকাচ্ছে চারপাশের রক্ত। দু’হাতে খামচে ধরেছিল মাটি। এক পা ভাঁজ করা। বোধহয় সরতে চেয়েছিল ক্রল করে। কিন্তু শরীরে শক্তি ছিল না। কীসের পিণ্ড রেধে গেছে রানার গলায়। ট্রাকের ইঞ্জিন বন্ধ করে ক্যাব থেকে নেমে পড়ল উঠানে। মনে অযৌক্তিক চিন্তা। সাধু হয়তো মারা গেছে হার্ট অ্যাটাকে বা ব্রেইন স্ট্রোকে। লাশের দিকে ছুটে গেলেও কয়েক ফুট আগেই থামতে হলো ওকে। উঠানে ছড়িয়ে ছিটিয়ে পড়ে আছে আরও লাশ। নাড়িভুঁড়ি সাপের মত কুণ্ডলী পাকিয়ে গেল রানার পেটে। এরা সবাই ওর পরিচিত সাধু! অন্তত সাতজনকে দেখছে রানা। অষ্টমজন হাত-পা ছড়িয়ে পড়ে আছে গুদামের ছায়ায়। নবমজন উঠতে চেয়েছে নিচু দেয়ালে। ঝুলছে ওখানেই। চারপাশে থকথকে রক্ত! উঠানে বয়ে গেছে লাল আঠালো নদী। সূর্যের তাপে হয়ে উঠছে খয়েরি। লাশের ওপর বসে গেছে একপাল মাছি। আরেক দল উড়ছে ভনভন শব্দে। কাছের লাশের দিকে এগোতেই কী যেন পড়ল রানার বুটের নিচে। ওটা শক্ত হলেও পাথর নয়। ঝুঁকে জিনিসটা তুলল রানা। মরাটে রঙের তামার তৈরি খোসা। গায়ে খোদাই করা: WIN 9mm LUGER. শ্যাতোস দে লা সান্তে ভিখযে দে পেলভো আশ্রমে এ জিনিস একেবারেই অচেনা হলেও ভাল করেই চেনে রানা। স্ট্যাণ্ডার্ড নাইন-মিলিমিটার অ্যামিউনিশন। তৈরির জন্যে ইউটা রাজ্যের মর্গান ব্রাউনিং আর্মসকে অনুমতি দিয়েছে উইনচেস্টার রিপিটিং আর্মস কোম্পানি। অনেকে ব্যবহার করে অপেক্ষাকৃত খুদে এ বুলেট। হাই-প্রেশার, হাই- ভেলোসিটি। উনিশ শ’ দুই সালে আবিষ্কারের পর থেকেই ব্যবহার করেছে প্রায় প্রতিটি সেনাবাহিনী। কমব্যাট পিস্তল ও সাবমেশিন গানের গুলি হিসেবে জনপ্রিয়। সাবসনিক বলে ভেঙে দেয় না সাউণ্ড ব্যারিয়ার। আওয়াজ প্রচণ্ড নয়। তার ওপর সাইলেন্সার থাকলে শব্দটা হবে মৃদু কাশির মত। আইনি সংস্থার কান এড়াতে প্রচুর গোলাগুলির সময় এ অ্যামিউনিশন ব্যবহার করে ক্রিমিনালরা। কিন্তু এই জিনিস কেন সন্ন্যাসীদের মঠে? আজ কেন হঠাৎ লাশ হলো এতগুলো নিরীহ মানুষ? কারও সাতে-পাঁচে থাকত না সাধুরা। খোসার কালো মুখটা নাকের কাছে নিয়ে শুঁকল রানা। করডাইটের কটু গন্ধ বলছে ফায়ার করা হয়েছে সম্প্রতি। উঠানের নানাদিকে ছড়িয়ে আছে বুলেটের খোসা। সূর্যের আলোয় চকচক করছে হলদে গা। গুলির খোসা ফেলে চারপাশ দেখল রানা। এটা দু’একজনের কুকীর্তি নয়। ওরা এসেছিল দল বেঁধে। জানার উপায় নেই তারা কারা বা কয়জন ছিল। তবে অন্তত ছয়জন বা আটজন হামলা করেছে এখানে। কিন্তু কী কারণে একদল সাধুকে খুন করবে কেউ? মনের মাঝে কোনও জবাব পেল না রানা। বসল লাশের পাশে। শুকাতে শুরু করেছে খয়েরি রক্তে মাখা মাথার চুল। জোব্বা ভেদ করে শোল্ডার ব্লেডে বিধেছে বুলেট। ওই ক্ষত ঠুকরে মাংস খাচ্ছিল কাক। ক’পা হেঁটে পড়ে গেছে সাধু। মাটিতে রক্তের চিহ্ন। তখনও ক্রল করেছে কয়েক ফুট। এরপর কাছে এসে মাথায় গুলি করেছে খুনি। দু’কাঁধ ধরে সাধুর লাশ চিত করল রানা। ত্বক শীতল। পাল্স্ দেখা অনর্থক। এরই ভেতর রিগর মর্টিসে কাঠের তক্তার মত শক্ত হয়ে উঠেছে দেহ। সাধুর কপাল ফুটো করেছে বুলেট। ওখানে যে গর্ত, তার ভেতর ঢোকানো যাবে আস্ত একটা গল্ফ বল। ভয়ানক বিকৃত হয়েছে সাধুর চেহারা। তবুও তাকে চিনল রানা। বুড়ো সাধু ফ্রায়ার রুডলফ। দু’জন মিলে মেরামত করেছিল কয়েকটা আসবাবপত্র। হাসিখুশি মানুষটাকে পছন্দ করত রানা। অন্যরাও ছিল ওর প্রিয়। আহত, অসুস্থ অবস্থায় ও আশ্রয় পেয়েছিল এই আশ্রমে। সবার আচরণ ছিল সহানুভূতিপূর্ণ। উঠে আরেকটা লাশের সামনে থামল রানা। এরপর গেল আরেকটার পাশে। চতুর্থ ও পঞ্চম লাশও অন্যগুলোর মতই। গুলি করে মারা হয়েছে প্রত্যেককে। আড়ষ্ট হয়ে উঠেছে শীতল দেহ। ব্যবহার করা হয়েছে নাইন মিলিমিটারের হলোপয়েন্ট বুলেট। ছোট ফুটো তৈরি করে ঢুকেছে দেহে, বেরোবার সময় মস্ত বড় গর্ত। সবাইকে গুলি করা হয়েছে অন্তত দু’বার। একবার বুকে, আরেকবার মাথায়। আর্মিতে এই একই শিক্ষা দেয়া হয়। প্রথমে গুলি করো বুকে বা পেটে, তারপর টার্গেট পড়ে গেলে খতম করো মাথায় গুলি করে। তাতে বাঁচার উপায় থাকে না কারও। রানা বুঝে গেল, খুনিরা ব্যবহার করেছে পিস্তল। উঠানে লাশের মিছিল ফেলে দালানে ঢুকল রানা। নানাদিকে আছে মৃতদেহ। গির্জার বাইরে কয়েকজন। বেঁচে নেই কেউ। যেদিকে পা বাড়াচ্ছে রানা, দেখছে লাশ। বাগানের নিচু দেয়ালে হুমড়ি খেয়ে আছেন ফ্রায়ার রোবি। সিঁড়ি থেকে পড়ে ব্যথা পেয়েছিলেন। এখনও গোড়ালিতে সাদা ব্যাণ্ডেজ। দেয়ালে থকথক করছে রক্ত। উড়ে গেছে তাঁর মাথার একাংশ। একটু দূরেই দুই যমজ ভাই ফ্রাঁসোয়া ও মার্ক। সেলার থেকে বিয়ার তোলার সময় রানার পাশে হাত লাগিয়েছিল ওরা। বাগানের পাশে বয়স্ক এক সাধু। প্রথমে গুলি করেছে পেটে, তারপর গলায়। বোধহয় বিরক্তি বোধ করছিল খুনি, তাই মাথার বদলে গুলি করেছে কণ্ঠনালীতে। ধীরে হাঁটছে রানা। কষ্ট হচ্ছে বাস্তবতা মেনে নিতে। বারবার মন বলছে, ও আসলে আছে ঘুমের ভেতর। একবার জেগে গেলেই দেখবে এসব আসলে ভয়ঙ্কর দুঃস্বপ্ন। একই কথা ঘুরছে ওর মনে। কারা করল এই নৃশংস কাজ? কেন? কেন খুন হলো এই নিরীহ মানুষগুলো? রানা ডাক্তার না হলেও দেখেছে অনেক মৃত্যু। জানে, কেউ মরলে প্রতি ঘণ্টায় লাশের তাপমাত্রা কমবে ১.৫ ডিগ্রি করে। পরিবেশ শীতল হলে আরও দ্রুত কমে দেহের তাপ। বছরের এ সময়ে অ্যালপাইনের চমৎকার পরিবেশে তাপমাত্রা গড়ে আঠারো ডিগ্রি সেলসিয়াস। তারচেয়ে প্রায় বিশ ডিগ্রি উষ্ণ থাকে মানুষের দেহ। তার মানে, পরিবেশের সঙ্গে তাল মিলিয়ে লাশ শীতল হতে সময় নেবে অন্তত তেরো ঘণ্টা। অবশ্য ভোরের শীতে দ্রুত হ্রাস পাবে দেহের তাপ। সেক্ষেত্রে ধরে নেয়া যেত সাধুরা মারা গেছে দশ ঘণ্টা আগে। থার্মোমিটার নেই যে তাপ মেপে দেখবে রানা, কিন্তু এটা বুঝে গেছে এসব দেহ এখনও পরিবেশের চেয়ে উষ্ণ। এ থেকে এটাও বুঝতে পারছে, হামলা হয়েছে আন্দাজ পাঁচ ঘণ্টা আগে। এরপর ধীরে ধীরে লাশে ছড়িয়ে গেছে রিগর মর্টিস হাতঘড়ি দেখল রানা। সময় এখন সকাল সাড়ে নয়টা। ওর ভুল না হলে সাধুদেরকে খুন করেছে ভোর সাড়ে চারটার দিকে। এমনিতে সেসময় নিজেদের শেষ প্রার্থনার পর গির্জা ছেড়ে যার যার কুঠরিতে ফেরে তারা। দুই-এক ঘণ্টা বিশ্রাম বা ঘুমের পর শুরু হয় পরদিনের কার্যক্রম। গতরাতে কেন ফিরলাম না, ভাবনাটা ঘুরপাক খাচ্ছে রানার মনে। চারটায় মেরামত হয়েছিল ট্রাক। ফিরলে হয়তো নিষ্ঠুর লোকগুলোকে বাধা দিতে পারত ও। কিন্তু এখন আর কিছুই করার নেই! পরবর্তী বিশ মিনিট এক এক করে সাধুদের কুঠরি ঘুরে দেখল রানা। বেশিরভাগ কক্ষ খালি। অন্যগুলোর ভেতর লাশ। বেঁচে নেই মঠের কেউ! নবিস সাধুদের প্রধান ও মঠের প্রধান সাধুর ঘরে তাঁদেরকে পেল না রানা। গিয়ে ঢুকল গির্জায়। দরজার কাছেই আছেন মাথা-ন্যাড়া এক সাধু। সিঁড়ির তৃতীয় ধাপে নেমে জমাট বেঁধেছে রক্ত। তাঁকে পরিষ্কার চিনল রানা। নব্য সাধুদের নেতা ফ্রায়ার জিলেস। ডানহাত তুলে ঠেকাতে চেয়েছেন গুলি। ফুটো হয়েছে হাতের তালু। ওই একই বুলেট বাম ভুরুর উপরের হাড় ভেদ করে ঢুকেছে মগজে। উড়ে গেছে মাথার খুলি। তিনি যে বেঁচে নেই তা বুঝতে দ্বিতীয়বার তাকাতে হলো না রানাকে। কিন্তু সাধুর কপালে প্রায় জমাট বাঁধা রক্তে কী যেন! দু’সেকেণ্ড পর ঝুঁকে জিনিসটা নিল রানা। ওটা দৈর্ঘ্যে একইঞ্চি। আকৃতি বুলেটের খোসার মতই। গায়ের রঙ হলদেটে। তবে তামার তৈরি নয়, নরম। ওজনে খুব অস্বাভাবিক হালকা। সিগারেটের ফিল্টার। আগেও ওই ব্র্যাণ্ডের সিগারেট দেখেছে রানা। রাশান। ফিল্টারের গায়ে এমব্লেযন করা রাশার যারের রাজকীয় ঈগলের ছবি। টিপে নেভানো হয়েছে আগুন। বেরিয়ে এসেছে সামান্য তামাক। তাতে মেখে আছে রক্ত। তিক্ত চেহারায় জিনিসটা দূরে ছুঁড়ল রানা। মৃত সাধুর কপালে বৃত্তাকার পোড়া দাগ। মানুষকে গুলি করে খুন করা, আর লাশের গায়ে জ্বলন্ত সিগারেট ঠেসে নেভানো অন্য কথা। রানা বুঝে গেল, ওই দলের লোকগুলো সত্যিকারের হারামি। রক্ত এড়িয়ে এগোল রানা। বিশাল ঘরে আগরবাতি ও মৃত্যুর শীতল গন্ধ। শত শত বছর আগের দক্ষ রাজমিস্ত্রির তৈরি মোজাইকে গড়িয়ে গেছে প্রচুর রক্ত। গির্জার ভেতর তেরোটা লাশ। প্রার্থনায় বসেছিল সবাই। মারাও গেছে একই সময়ে। এসব মৃতদেহের ভেতর রয়েছেন প্রধান সাধু অলিভিয়ের গুয়েরিন অভ গ্যাসপার্ড। খুব শান্ত চেহারা, যেন ঘুমিয়ে পড়েছেন। কিছুক্ষণ চুপ করে তাঁর পাশে বসে থাকল রানা। মনে পড়ছে দাবা খেলার সময়গুলো। মানুষটার ঠোঁটে থাকত মিষ্টি হাসি। অন্যদের মতই রানার প্রতিও ছিল তাঁর অঢেল স্নেহ। ‘কথা দিলাম, ওদেরকে খুঁজে বের করব, ফাদার, ‘ বিড়বিড় করল রানা। অলিভিয়ের গুয়েরিন অভ গ্যাসপার্ড বেঁচে থাকলে মৃদু হেসে বলতেন, ‘ভেনজেন্স ইয মাইন, সেথ দ্য লর্ড। কাজেই মানুষের উচিত নয় প্রতিশোধ নেয়া।’ বা হয়তো যোগ করতেন, ‘যিশু বলেছেন, যারা তোমার ওপর অত্যাচার করেছে, তাদের জন্যে হৃদয়ে রেখো ভালবাসা। প্রার্থনা কোরো তাদের জন্যে। সেক্ষেত্রে হয়তো দয়া পাবে স্রষ্টার কাছ থেকে।’ আনমনে মাথা নাড়ল রানা। এ ধরনের পশুদেরকে ক্ষমা করার সাধ্য ওর নেই। উঠে গির্জা থেকে বেরোল রানা। রক্তাক্ত সিঁড়ির ধাপ বেয়ে নেমে এল উঠানে। গিয়ে ঢুকল প্রধান দালানে। এখানেই রয়েছে সাধারণ সাধুদের ঘর। বাইরের দিকের পাথুরে মেঝেতে পেল আরও তিনটে লাশ। তাদের দু’জন ওর পরিচিত সাধু। তবে অন্যজন একেবারেই অচেনা। এ লোক সাধুদের কেউ নয়। পরনে কালো কমব্যাট ট্রাউজার, পায়ে কালো হাই-লেগ মিলিটারি বুট, গায়ে কালো মাল্টি-পকেট ট্যাকটিকাল ভেস্ট, ইউটিলিটি বেল্ট, মুখে কালো স্কি মাস্ক, হাতে শুটারদের গ্লাভ্স্। মৃতের সঙ্গে ছিল সেমি অটোমেটিক পিস্তল। রয়ে গেছে খালি হোলস্টার। অস্ত্র নিয়ে গেছে দলের কেউ। সে-লোক দু’বার গুলি করেছে এর মাথায়। বুলেট নাইন মিলিমিটারের। একটু দূরেই গুলির খোসা। লাশের চোখ খোলা। স্কি মাস্কের ওদিক থেকে চেয়ে আছে সে ঘোলা দৃষ্টি মেলে। লাশের ঘাড়ে তিন আঙুল রেখে তাপমাত্রা মাপল রানা। টান দিয়ে খুলল স্কি মাস্ক। লোকটার বয়স হবে ত্রিশ বা বত্রিশ। শ্বেতাঙ্গ। মাথার চুল কালো। সুপুরুষ না হলেও অসুন্দর নয়। তাকে দ্বিতীয়বার খেয়াল করবে না কেউ। অবশ্য, রানার কথা আলাদা। বাকি জীবন মনে রাখবে এর মুখ। তাকে খুন করেনি সাধুরা। আরও একটা কারণে বিষয়টি আরও জটিল লাগল রানার। সাধুদের মৃতদেহের চেয়ে একটু উষ্ণ লোকটার দেহ। তাকে খুন করা হয়েছে আরও পরে। টান দিয়ে লাশের ডানহাতের গ্লাভ খুলল রানা। ফেলল মৃতদেহের পাশে। হাত ও কাঁধ ধরে ঝাঁকুনি দিতেই বুঝল, লাশে এখনও শুরু হয়নি রিগর মর্টিস। মুখ বেয়ে বুকের ভেস্ট ভাসিয়ে দিয়েছে রক্ত। তা এখনও জমাট বাঁধতে শুরু করেনি। তাকে খুন করা হয়েছে বড়জোর দেড় থেকে দুই ঘণ্টা আগে। সময়টা আরও কমও হতে পারে। এ থেকে দুটো ব্যাপার বুঝল রানা। প্রথমত, হয়তো মঠে লড়াই করে সশস্ত্র দুটো দল। তবে মারা পড়েনি অন্য দলের কেউ। মাঝ থেকে খুন হয়েছে সাধুরা। আবার এ-ও হতে পারে, নিজ দলের গুলিতেই খুন হয়েছে লোকটা। যদিও তার সম্ভাবনা খুবই ক্ষীণ। আসলে কেন হত্যা করা হলো সাধুদেরকে, সেটা এখনও রহস্যজনক। দ্বিতীয়ত, বেশিক্ষণ হয়নি চলে গেছে খুনিরা। এক থেকে দেড় ঘণ্টা আগে উপস্থিত হলে তাদের সঙ্গে দেখা হতো রানার। এটা ঠিক, সাধুদের ওপর হামলা হয়েছে ভোর সাড়ে চারটের দিকে। এ থেকে বেরোয় আরও একটা তথ্য। সবাইকে খুনের পর অন্তত তিন থেকে চারঘণ্টা মঠে ছিল খুনির দল। এ সময়ে কী করছিল তারা? এর উপযুক্ত জবাব নেই রানার কাছে। কী খুঁজছিল খুনিরা? কেন এত সময় নিল রওনা হতে? পাশে বসে লাশের বাম গ্লাভ খুলল রানা। মৃতের আঙুলে নেই নিকোটিনের দাগ। অর্থাৎ, নব্য সাধুদের নেতা ফ্রায়ার জিলেসকে খুন করেনি এ। হাত নামিয়ে রেখে তার পোশাক সার্চ করল রানা। ‘যা ভেবেছে, পেল না কোনও আইডি। অবশ্য পকেটে রয়েছে মোবাইল ফোন। ওটা নিজের পকেটে রাখল রানা। পরে সময় নিয়ে ঘেঁটে দেখবে। মনোযোগ দিল লাশের বাম কাঁধে কালো, ছোট হ্যাভারস্যাকের দিকে। ওটার চেইন বন্ধ। ব্যাগটা ছুটিয়ে নিয়ে দেখল, ওটার ওজন অস্বাভাবিক বেশি। হয়তো ভেতরে রয়েছে স্পেয়ার আর্মামেন্ট, এক্সট্রা ম্যাগাযিন ও বাক্স ভরা অ্যামিউনিশন। চেইন খুলে ভেতরে চোখ বুলিয়ে কুঁচকে গেল রানার ভুরু। গুলির বাক্স বা বাড়তি অস্ত্রের জন্যে ওজন বাড়েনি ব্যাগের। ভেতরে রয়েছে একইরকম দুটো জিনিস। শীতল। মসৃণ। ভীষণ ভারী। জিনিসদুটো তুলে নিল রানা। সূর্যের কাঁচা সোনালি আলোয় চকচক করছে সোনার বার! বারো খুব বিস্মিত হয়েছে রানা। প্রতিটি বার দৈর্ঘ্যে বারো ইঞ্চি। চওড়ায় চার ইঞ্চি। উচ্চতা তিন ইঞ্চি। নিরেট ধাতুর হলেও খুব মসৃণ। একেকটার ওজন ছয় থেকে আট কিলোগ্রাম। খুবই দামি। এ ছাড়াও, হয়তো রয়েছে ঐতিহাসিক মূল্য। শেষবার বছরখানেক আগে নাযিদের গোপন এক আস্তানায় এই জিনিস দেখেছে রানা। ওগুলোর গায়ে ছিল জার্মান ইমপেরিয়াল ঈগল ও স্বস্তিকার ছাপ। এই দুই সোনার বারও আকারে একইরকম। হয়তো তৈরি হয়েছে উনিশ শ’ তেত্রিশ সাল থেকে উনিশ শ’ পঁয়তাল্লিশ সালের ভেতর। হাঁটুর ওপর একটা সোনার বার রেখে অন্যটা মেঝেতে নামাল রানা। পকেট থেকে নিল ট্রাকের চাবি। ওটা দিয়ে আঁচড় কাটল হাঁটুর ওপরের বার-এ। সোনার চেয়ে ঢের শক্ত ইস্পাত। পাতের বুকে তৈরি হলো এক মিলিমিটার গভীর বিশ্রী দাগ। সোনার নিচে গাঢ় ধূসর রঙ থাকবে ভেবেছিল রানা। মানুষ ঠকাতে একই ওজনের সীসার বার তৈরি করে প্রতারকরা। ওই পাতের চারপাশে থাকে সোনাপানি করা প্রলেপ। দ্বিতীয় বার পরখ করে রানা বুঝে গেল, এগুলো সত্যিকারের জিনিস। বর্তমান বাজারে সোনার দাম কত জানা নেই ওর। তবে একেকটা বিক্রি হবে প্রায় সোয়া দুই লাখ ইউরোতে। বারদুটোর গায়ে কোনও চিহ্ন নেই। জানারও উপায় নেই কারা তৈরি করেছে এগুলো। প্রথমে সাধুদেরকে খুন, তারপর সোনার বার ফেলে যাওয়া- বিষয়দুটো হয়ে উঠেছে খুবই রহস্যজনক। লাশের কোলে সোনার বার রেখে তার ওপর ব্যাগ চাপিয়ে দিল রানা। আপাতত থাকুক। আশপাশে কেউ নেই যে সরিয়ে নেবে। উঠে দাঁড়িয়ে নিচে যাওয়ার প্যাসেজের কাছে গিয়ে থামল ও। খেয়াল করেছে, প্যাসেজের মুখে রক্তের বেশকিছু ফোঁটা রয়েছে। কয়েক পা এগোতেই চোখে পড়ল, দু’দিকের দেয়ালে রক্তাক্ত হাতের ছাপ। প্যাসেজের মুখে ছিল নাইন মিলিমিটারের বুলেটের খালি খোসা। ওখান থেকেই শুরু রক্তের ফোঁটা। সিঁড়ি বেয়ে নামতেই চারপাশ হয়ে এল অন্ধকার। পকেট থেকে মোবাইল ফোন বের করে টর্চ জ্বেলে নিল রানা। সিঁড়ি শেষ হওয়ার পর ক্রমে ঢালু হয়ে নিচে গেছে প্যাসেজের মেঝে। রক্তের চিহ্ন গেছে পঞ্চাশ গজ দূরের এক দরজার ওদিকে। কবাটে রক্তাক্ত হাতের তালুর ছাপ। টলতে টলতে গেছে আহত লোকটা। মাঝে মাঝে দেয়ালে ও মেঝেতে রক্ত। লাল চিহ্ন অনুসরণ করছে রানা। ওর ধারণা, সামনে পাবে মৃত কোনও সাধুকে। অথবা, হয়তো এখনও বেঁচে আছে মানুষটা। সেক্ষেত্রে তার কাছ থেকে হয়তো জানা যাবে, কী হয়েছিল মঠে। তবে হাতে বেশি সময় নেই, প্রচুর রক্ত হারিয়ে শেষ হয়ে এসেছে মানুষটার জীবনী শক্তি। দরজা পেরিয়ে রানা দেখল, সোজা সামনে গেছে প্যাসেজ। ওদিকেই রয়েছে বিয়ারের সেলার। বদ্ধ প্যাসেজের নিচ থেকে আসছে ছাতাপড়া বাসি গন্ধ। আগের চেয়ে বেশি রক্ত ঝরেছে মেঝেতে। অথবা, এতই আহত যে এগোবার গতি কমে গেছে মানুষটার। মঠের নিচে করিডোরের জটিল গোলকধাঁধায় পৌঁছে গেল রানা। এখন পাথুরে দেয়ালে একটু পর পর রক্তাক্ত হাতের তালুর চিহ্ন। হাঁটার গতি বাড়াল রানা। পাহাড়ের যত গভীরে চলেছে, ক্রমে জোরালো হচ্ছে ওর পদশব্দের প্রতিধ্বনি। খেয়াল করল, দুর্বল হচ্ছে মোবাইল ফোনের টর্চের রশ্মি ডানে ও বামে হলদেটে আলো ফেলে এগিয়ে চলল রানা। করিডোর আঁধার থাকলে হোঁচট খেয়ে খোঁড়া হতো। কী যেন পড়ে আছে সামনের প্যাসেজে। পা দিয়ে ঠেলতে গিয়ে দেখল ওটা খুব ভারী। ঝুঁকে রানা দেখল, প্যাসেজের মাঝে আরেকটা সোনার বার। ওটা তুলে নিল ও। অন্যদুটোর মতই ওজনদার। মসৃণ। গায়ে কোনও চিহ্ন নেই। সোনার বার মেঝেতে রেখে আবারও এগোল রানা। ঢালু হয়েছে প্যাসেজ। তবে কিছুক্ষণ পর সমতল হলো মেঝে। ওর মনে পড়ল, আগেও এসেছে এখানে। তখন ছিল না রক্তের চিহ্ন। এখন ধুলোয় অসংখ্য কমব্যাট বুটের ছাপ। এগুলো সাধুদের তৈরি নয়। বারবার এসে আবারও ফিরে গেছে কিছু লোক। গতি বাড়িয়ে হেঁটে চলল রানা। দু’দিকের দেয়ালে একটু পর পর দেখছে হাতের তালুর রক্তাক্ত ছাপ। মেঝেতে আগের চেয়ে বেশি রক্ত। বামে বাঁক নিল অন্ধকার করিডোর, তারপর ডানে। ছুঁচোর তৈরি সুড়ঙ্গের মত করিডোর ঢুকেছে পাহাড়ের বুকে। হাঁটার গতি আরও বাড়াল রানা। অনেক বেশি সতর্ক হয়ে উঠেছে। সামান্য দূরেই মানুষের তৈরি সেই গোপন কক্ষ। ওদিকেই গেছে রক্তের চিহ্ন। কমব্যাট বুট পরা লোকগুলোও গেছে ওখানেই। সামনে দু’দিকে গেছে করিডোর। একদল গেছে সরাসরি গোপন কক্ষের দিকে। বামের করিডোরের মেঝেতে রক্তের চিহ্ন। ওদিকে কিছুটা যেতেই শুরু হলো অপেক্ষাকৃত সরু প্যাসেজ। দু’দিন আগে এখানে এসেছিল, মনে পড়ল রানার। নিচু হয়েছে ছাত। আরও কয়েক গজ যেতেই রক্তের চিহ্নের শেষে পৌঁছে গেল ও। ভেবেছিল দেখবে মৃত কোনও সাধুকে। অথবা সেই লোক খুনে দলের কেউ। কিন্তু ভুল প্রমাণিত হলো রানার ধারণা। অপ্রশস্ত প্যাসেজের মেঝেতে রক্তের অগভীর এক পুকুর। রানার টর্চের আলো গিয়ে পড়ল পুরনো বস্তার মত কিছুর ওপর। পাথরের দেয়ালে ঠেস দিয়ে রাখা ওটা। সামান্য নড়ল স্তূপটা দ্রুত এগোল রানা। চট্‌ করে বুঝে গেল ওখানে কে। নিচু গলায় ডাকল ও, ‘জন?’ কাত হয়ে বসেছে জন পিয়েরে, আহত। ফ্যাকাসে সাদা মুখে বিন্দু বিন্দু ঘাম। কিছু চুল মিশে গেছে ঘন ভুরুতে। ছেলেটা কেন এখানে, বুঝে গেল রানা। ছোট বা বড় যে- কোনও প্রাণী ভয় পেলে বা আহত হলে ফেরে তার আস্তানায়। জন পিয়েরেও চেয়েছে গোপন ডেরায় লুকিয়ে পড়তে। তবে এবার সাধুদের চোখ এড়াতে নয়, খুনিদের হাত থেকে বাঁচতে আশ্রয় নিয়েছে এখানে। মোবাইল ফোনের টর্চের আলোয় জনের জোব্বা দেখল রানা। রক্তে চুপচুপে ভেজা পুরু কাপড়। গুলি বিঁধেছে পেটে। ওখানে গুলি লাগলে সবচেয়ে বেশি কষ্ট পেয়ে মরতে হয়। একটু নড়ে উঠল জন পিয়েরে। খুলে গেল দুই চোখ। বুজে ফেলল পাতা। কয়েক মুহূর্ত পর আবারও খুলল। দৃষ্টি ঝাপসা। দেখছে না কিছুই। চোখের সাদা অংশ রক্তের মত লাল। কাছেই কেউ, টের পেয়েছে ছেলেটা। মাথা সরিয়ে দেখতে চাইল। কিন্তু সে শক্তি নেই ওর। প্রায় ফিসফিস করল, ‘রানা? আপনি?’ ‘হ্যাঁ, আমি রানা, জন। আমি তোমার পাশেই আছি।’ ছেলেটার ঠোঁটে ফুটল মৃদু হাসি। পরক্ষণে ঝুলে গেল নিচের ঠোঁট। এত শক্তি নেই যে মুখ বুজে রাখবে। ‘জানতাম, আসবেন,’ কাঁপা শ্বাস ফেলল জন। হাত বাড়িয়ে দিল রানার দিকে। ওর আঙুল ভেজা তাজা রক্তে। ওর কতটা ব্যথা হচ্ছে বুঝে গলা শুকিয়ে গেল রানার। নরম সুরে বলল, ‘একটু অপেক্ষা করো। সব ঠিক হয়ে যাবে।’ পরিষ্কার জানে, ডাহা মিথ্যা বলছে ও। আর বেশিক্ষণ নেই, মৃত্যু ছিনিয়ে নেবে ছেলেটার প্রাণ। এতক্ষণ বেঁচে থাকাই বিস্ময়কর। সহ্য করছে তীব্র যন্ত্রণা। কোথাও সরিয়ে নেয়া যাবে না ওকে। কেউ বাঁচাতে পারবে না কোনওভাবেই। হাসপাতালের একফুট দূরে থাকলেও কোনও লাভ হতো না। ভীষণ ভয় ওর মনে। প্রাণপণে ঠেকাতে চাইছে নিশ্চিত মৃত্যু। তাতে আরও দ্রুত ফুরিয়ে আসছে জীবনী শক্তি। রক্তাক্ত হাতে রানীর হাত ধরল জন পিয়েরে। নড়তে গিয়ে পেয়েছে প্রচণ্ড ব্যথা। বিকৃত হয়ে গেল মুখ। কয়েক মুহূর্ত পর ফুঁপিয়ে উঠে ফিসফিস করল। কথাটা বুঝতে পারল না রানা। মিঠে কী হয়েছিল, জন?’ নিচু গলায় জানতে চাইল, রানা। তিক্ত হয়ে গেছে ওর মন। একদল পশুর হামলায় মারা পড়ছে তাজা একটা প্রাণ! মণি উল্টে গেল জনের। তিরতির করে নড়ছে চোখের পাতা। কাত হয়ে ঝুলে গেল মাথা। রানার মনে হলো, দুনিয়া ছেড়ে চলে গেছে তরুণ সাধু। কিন্তু আবার চোখ মেলল জন। বিড়বিড় করল, ‘এসেছিল… ভোরের আগে… আমি ছিলাম…. হারিয়ে গেল কণ্ঠস্বর। ‘কারা ওরা? কারা এ কাজ করেছে, জন?’, কথা বলতে গিয়ে শেষ শক্তিটুকুও ব্যয় করে ফেলেছে তরুণ সাধু। হাঁপিয়ে চলেছে হাপরের মত। রানার হাত ধরে রাখতে গিয়ে থরথর করে কাঁপছে হাতটা। বিন্দু বিন্দু ঘামে নতুন করে ভরে গেছে ফ্যাকাসে সাদা মুখ। দুই পাতা মেলতেই বিস্ফারিত হলো চোখ। দৃষ্টিতে ভীষণ ভয়। রানার হাতে মোবাইল ফোনের স্ক্রিনের আলো দেখে বিড়বিড় করল, ‘রানা, দেখেছি… শয়তান দেখেছি আমি… জন পিয়েরের দিকে তাকাল রানা। প্রলাপ বকছে বেচারা। এক এক করে মারা পড়ছে মগজের প্রতিটি কোষ। শেষ র‍্যাম নিউরোকেমিক্যাল ইমপাস্ চলছে এখন, একে একে মারা যাচ্ছে নার্ভের প্রান্তগুলো। চারপাশ থেকে বেচারাকে ঘিরে ধরছে নিকষ কালো অন্ধকার। মৃত্যুর আগে অনেকে প্রলাপ বকে। চোখে দেখে অদ্ভুত সব দৃশ্য। ‘ঠিক আছে, জন, বুঝতে পেরেছি,’ দীর্ঘশ্বাস ফেলল রানা। কিন্তু আরও কিছু বলতে চাইছে জন। জোরে আঁকড়ে ধরল রানার হাত। ‘না… শয়তান না… ভূত! দেখেছি… ওদেরকে… ওরা ছিল সাদা ভূত… আরও কিছু বলবে বলে বড় করে দম নিল জন। আস্তে করে কাত হয়ে পড়ল মেঝেতে। একবার সোজা করল মেরুদণ্ড, তারপর শিথিল হয়ে গেল চিরতরে। তরুণের নিষ্প্রাণ চোখদুটো বুজিয়ে দিল রানা। মেঝেতে নামিয়ে রাখল ঘর্মাক্ত হাতটা। নীরবে ফিরল প্রধান করিডোরে। ডানের প্যাসেজে পদচিহ্ন। কমব্যাট বুটের ছাপ অনুসরণ করল রানা। ওই দলে আছে অন্যদের চেয়ে ছোট পায়ের কেউ। বড় পদক্ষেপে হেঁটেছে। ওপরের দালানে পড়ে থাকা খুনির লাশের কথা মনে পড়ল রানার। এরা নেমেছে মঠের নিচে। কিন্তু সেটা কেন করেছে? লোকটার ব্যাগে ছিল সোনার বার। একটু আগে ওরকম আরেকটা দেখেছে রানা। আরেকটু হলে ওটাতে হোঁচট খেয়ে মেঝেতে পড়ত। সেক্ষেত্রে কি ধরে নেবে, আশ্রমের নিচে ছিল গুপ্তধন? আর সেজন্যেই খুন করা হয়েছে সাধুদেরকে? সবাইকে খুনের পর বহুক্ষণ এখানে থেকেছে তারা। হয়তো মঠে ছিল প্রচুর পরিমাণে গুপ্তধন। এখান থেকে সোনার বার ওপরে তুলতে গিয়েই ব্যয় হয়েছে ওই সময়। সোনা এতই বেশি ছিল, একটা-দুটো পড়ে গেলেও কুড়িয়ে নিতে গিয়ে সময় নষ্ট করেনি তারা। ভাগ বাটোয়ারা নিয়েই বেধেছিল তর্ক। ফলে খুন হয়েছে দালানের ওই খুনি। চোর-ডাকাতদের ভেতর প্রায়ই দেখা যায় এমন। আরও কয়েক কদম হেঁটে মানুষের তৈরি প্রকাণ্ড কক্ষের কাছে পৌঁছুল রানা। গতবার ভালভাবে দেখা হয়নি চারপাশ। তবে এটা মনে আছে, তখন এই দেয়ালে এত অসংখ্য চিড় ছিল না। এখন জায়গায় জায়গায় বুড়ো আঙুল গুঁজতে পারবে ও। ফাটল ধরেছে সুড়ঙ্গের ছাতেও। মেঝেতে আগের চেয়ে অনেক বেশি ধুলো। এখানে-ওখানে ছোট-বড় সব পাথরের টুকরো। মনে হচ্ছে, যে-কোনও সময়ে ধসে পড়বে ছাত। প্রধান সাধুর কথা মনে পড়ল রানার। সামনের ওই ঘরেই করোটি পেয়েছিল ও। তবে এ বিষয়ে একটা কথাও বলেননি তিনি। প্রকাণ্ড কক্ষে ঢুকল রানা। একই জায়গায় পড়ে আছে ফাটা খুলি। অর্ধেক ডুবে গেছে নতুন ধুলোয়। পাশে আরেকটা সোনার বার। চকচক করছে মোবাইল ফোনের টর্চের হলদে আলোয়। দ্বিতীয়বার ওদিকে ঘুরেও দেখল না রানা। মনোযোগ সরে গেছে অন্যদিকে। বিশাল ঘরের মাঝে যে দেয়াল ছিল, শক্তিশালী বিস্ফোরণে তার বুকে তৈরি হয়েছে বড় একটা গর্ত! তেরো গতটা দৈর্ঘ্যে অন্তত ষোলো ফুট। উচ্চতায় পাঁচ ফুট। বিধ্বস্ত দেয়ালের দু’দিকে ইঁট ও আস্তরের হাজারো টুকরো। করিডোরের ছাত ও দেয়ালে কীভাবে ফাটল ধরল, বুঝে গেছে রানা। ব্যবহার করা হয়েছে শেপড্ চার্জ বা প্লাস্টিক এক্সপ্লোসিভ। ঠিক জায়গায় বসিয়ে দূর থেকে ফাটিয়ে দিয়েছে বোমা। চাইলেই পাওয়া যায় না এই দুর্লভ জিনিস। যে লোক ছাত ও দেয়ালে বসিয়েছে বোমা, তাকে বলতে হবে সত্যিকারের শিল্পী। চার্জ বসানোর সময় সামান্য ভুল হলেও সবার মাথায় নামত আস্ত পাহাড়। এখনও বাতাসে বিস্ফোরিত করডাইটের হালকা গন্ধ রয়ে গেছে। মেঝেতে বুটের দাগ। গর্তের ওপাশে গেছে কয়েকজন। ওদিকেই ছিল প্রয়োজনীয় কিছু। সেটা বোধহয় প্রচুর পরিমাণের সোনার বার। সেজন্যে সাধুদেরকে খুন করতেও দ্বিধা করেনি এরা। ইঁট, পাথর ও ধুলোবালি মাড়িয়ে গর্তের ওদিকের অন্ধকারে পা রাখল রানা। প্রথমেই নাকে এল ভয়ঙ্কর বাজে দুর্গন্ধ। হয়তো হাজার বছর ধরেই আছে। কখনও পচা লাশ থেকে আসে এমন কুবাস। আরেকটু হলে বমি করত রানা। শার্টের ওপরের অংশ তুলে ঢাকল নাক, ও মুখ। তাতে লাভ হলো না। আরও কয়েক পা গিয়ে চারপাশে আলো ফেলল ও। এমনিতেই অনুজ্জ্বল টর্চের আলো, তার ওপর কক্ষটা বিশাল- কোনওদিকেই কোনও দেয়াল চোখে পড়ল না রানার। ঢালু হয়ে নেমেছে পাথুরে রুক্ষ মেঝে। আরও কয়েক ফুট এগোল ও। বুঝেছে, শত্রুপক্ষের ছিল হেড-টর্চ বা ছয় ব্যাটারির ম্যাগলাইট ও এলইডি বাল্‌ব। প্রায় দিনের আলো পেয়েছে তারা। ফুরিয়ে এসেছে ফোনের ব্যাটারি। দূরে যাচ্ছে না হলদেটে আলো। বড়জোর দশ মিনিট পর চারপাশ থেকে ওকে চেপে ধরবে ঘুটঘুটে অন্ধকার। অবশ্য দৃষ্টিশক্তি খুব একটা কাজে না এলেও অন্যান্য ইন্দ্রিয় ঠিকই আছে ওর। দূর থেকে এল ওর পায়ের প্রতিধ্বনি। এ ছাড়া আছে অন্য আওয়াজ। মাঝে মাঝেই শোনা যাচ্ছে গোপনে হুটোপুটি করছে কী যেন! টর্চ ওপরে তুলে কয়েক পা এগোতেই কীসের ভেতর যেন ভচ্ করে ডুবল রানার ডান পায়ের বুট। জিনিসটা পচা ফলের স্তূপের মত নরম ও থকথকে। নিচে আলো তাক করল রানা। আঠালো জিনিসটা থেকে এল ভয়ঙ্কর বদবু। মুখে শার্ট চেপেও নাক-মুখ কুঁচকে ফেলল ও। পায়ের নিচে ওটা রোমশ কোনও জন্তুর পচে যাওয়া লাশ। অর্ধেকটা খেয়ে নিয়েছে অন্য কোনও প্রাণী। রানা বুঝে গেল, এখানে এত বাজে গন্ধ কীসের বা চারপাশে কাদের এত হুটোপুটির আওয়াজ। এ ঘরে আছে হাজার হাজার ইঁদুর। নানাদিকে ছড়িয়ে আছে তারা। এক ছায়া থেকে আরেক ছায়ায় লুকিয়ে পড়ছে কালচে সব অবয়ব। রানাকে দেখে ভীত হয়ে উঠেছে ওগুলো। ঘরের চারপাশে তাদেরই মৃতদেহ ও হাড়। কয়েক গজ দূরের মেঝেতে ওর জীবনে দেখা সবচেয়ে বড় ইঁদুরের লাশ দেখল রানা। লেজের ডগা থেকে নাক পর্যন্ত দৈর্ঘ্যে ওটা হবে পুরো দুই ফুট। বিদঘুটে আকৃতির বিকৃত দেহ। চোখ বলতে কিছুই নেই। শত শত বছর অন্ধকারে থেকে হারিয়ে গেছে দৃষ্টিশক্তি। ইঁদুর জাতীয় জন্তু অপছন্দ করে রানা। তবে ওগুলোর অদ্ভুত ক্ষমতার প্রশংসা না করে উপায় নেই। প্রকৃতির বুকে টিকে থাকার যে প্রতিযোগিতা, তাতে ইঁদুরের চেয়ে অনেক পেছনে রয়েছে মানবজাতি। ইঁদুর এমন পরিবেশে নিজেকে মানিয়ে নেয়, যেটা অন্য প্রাণীর পক্ষে প্রায় অসম্ভব। কুকুর ছুঁয়েও দেখবে না যে পচা খাবার বা বিষাক্ত পানি, সেসব খেয়ে এবং তৃষ্ণা মিটিয়ে দিব্যি বেঁচে থাকবে ইঁদুর। প্রয়োজনে খুন করে খেয়ে নেবে দলের দুর্বল সদস্যকে। রানা বুঝে গেছে, এভাবেই পাতাল ঘরে নিজেদের লাশ খেয়ে হাজার বছর ধরে টিকে আছে এরা। জেনেটিক এ কারণেই বিকৃত হয়েছে দেহ। হয়তো একদিন ঝাড়ে বংশে শেষ হবে, তবে তার আগে পার করবে হাজার হাজার প্রজন্ম। ঘরের মেঝেতে যে ধুলো, তাতে যেটুকু আর্দ্রতা আছে তাই দিয়ে মিটিয়ে নিচ্ছে পানির তৃষ্ণা। পাহাড়ের সুড়ঙ্গের ফাটল দিয়ে আসা সামান্য অক্সিজেনেই চলছে শ্বাস। শত শত বছর এ ঘরে জন্মেছে লাখ লাখ ইঁদুর, বড় হয়েছে মৃত ইঁদুরের মাংস খেয়ে, তারপর জন্ম দিয়েছে বেশুমার। নিজেরাও মরেছে অকাতরে। চারপাশে ঘটছে মানব সভ্যতার বিকাশ, কেউ জানত না পাহাড়ের নিচে গোপন ঘরে আছে অদ্ভুত আকৃতির হাজার হাজার ইঁদুর। পচা, থকথকে মাংস থেকে বুট টেনে নিল রানা। এগোতে লাগল ঘরের গভীরে। ক্রমে আরও ম্লান হচ্ছে মোবাইল ফোনের টর্চের হলদেটে আলো। আরও কয়েক ফুট যাওয়ার পর থমকে গেল রানা। মৃদু আভায় যে দৃশ্য, সেটা ওর মনে হচ্ছে খুব অস্বাভাবিক। গোপন কক্ষের মেঝেতে সারি সারি মানুষের কঙ্কাল। আবার কোথাও বা হাড়ের উঁচু স্তূপ। মেঝের ধুলোয় লুটিয়ে আছে শত শত মানুষের পাঁজর, হাত, পা, মেরুদণ্ডের হাড় ও করোটি! আস্ত নেই বেশিরভাগ কঙ্কাল। খুলে গেছে হাড়ের মাঝের বন্ধন, বা কামড়ে খাওয়ার সময় সরিয়ে দিয়েছে ইঁদুরের পাল। মানুষগুলো বোধহয় এ ঘরে আটকা পড়েছিল বহু বছর আগে। এখন আর হাড় থেকে পর্যাপ্ত ক্যালসিয়াম পাবে না ইঁদুরগুলো। জানার উপায় নেই এখানে মরেছে কতজন মানুষ। আরও ক’পা সামনে বেড়ে হাড়ের কবরস্তানে আলো ফেলল রানা। পেলভিক হাড়ের বিস্তার দেখে বুঝতে পারছে, নারী-পুরুষ দু’জাতের কঙ্কালই আছে এখানে। বাদ পড়েনি বাচ্চাদের হাড়গোড়ও। আরও গভীর মনোযোগে চারপাশ দেখল রানা। একটা বিষয় বুঝে গলা শুকিয়ে গেল ওর। মেঝেতে গজাল গেঁথে চেইন দিয়ে আটকে দেয়া হয়েছিল বহু মানুষকে। জং ধরে ক্ষয়ে গেছে হাত-পায়ের লোহার শিকল ও গজাল। পুরুষ, নারী ও শিশু— মধ্যযুগীয় জাহাজের ক্রীত- দাসের মতই বন্দি ছিল তারা এই ঘরে। মৃতদেহকে শেকল দিয়ে বাঁধে না কেউ! এটা কবরস্তান নয়, ভয়ঙ্কর ইতিহাস আছে এ জায়গার। শত বছর আগে একদল লোক আরেকদল পুরুষ, মহিলা ও শিশুকে টেনে হিঁচড়ে এনে শিকল দিয়ে বেঁধে রেখেছিল এই ঘরে। জ্যান্ত ছিল সবাই। তাদেরকে বন্দি করে ঘরের মাঝে তুলে দেয়া হয় দেয়াল। মানুষগুলোর কাছে না ছিল খাবার, না ছিল পানি। চারপাশে নেই আলো। ফুরিয়ে আসছে বুক ভরে নেয়ার মত বাতাস। তবুও কয়েক দিন বেঁচেছে তারা। হয়তো ইঁদুরের মতই খেয়েছে স্বজাতির মাংস। তারপর মরতেই হয়েছে তাদেরকে। মুহূর্তের জন্যে রানার মনে হলো, শুনতে পাচ্ছে বহুকাল আগের অসহায় মানুষগুলোর করুণ আর্তনাদ ও আহাজারি। তারপর একসময় ফুরিয়ে গেছে তাদের প্রাণশক্তি। একে একে লুটিয়ে পড়েছে মৃত্যুর কোলে! রানার মনে পড়ল প্রধান সাধু অলিভিয়ের গুয়েরিন অভ গ্যাসপার্ডের কথা: ‘অতীতে ভয়াবহ পাপে জড়িত ছিল চার্চ। স্রষ্টার নামে নিরীহ মানুষের ওপর করেছে অকথ্য নির্যাতন।’ মঠের নিচে এই ঘরে কী ঘটেছে, হয়তো জানতেন তিনি। অথবা জানত অন্য কেউ। ঘরে শুধু কঙ্কাল ছিল, তা বোধহয় নয়। সোনা পাওয়া গেছে এখান থেকেই। ব্যাপারটা অদ্ভুত লাগছে রানার কাছে। কিছুই যেন যৌক্তিক নয়। অন্ধকারে শত শত মানুষের হাড়ের মাঝে চুপ করে দাঁড়িয়ে রইল রানা। আরও ম্লান হলো টর্চের আলো। রশ্মি এখন টিমটিমে লালচে। চারপাশ থেকে ঘনিয়ে আসছে কালো কুয়াশার মত আঁধার। চোখ সইয়ে নিতে চাইল ও। আর তখনই চোখের কোণে দেখল মৃদু নড়াচড়া। না, ওটা কারও দেহ নয়। টিপটিপ করছে একটা আলোর বিন্দু। একসারি সংখ্যা থেকেই আসছে আবছা ওই লাল আভা। অন্ধকারে আছে অচেনা এক প্যানেল। জিনিসটা প্রাচীন আমলের নয়। বেশিক্ষণ হয়নি ওটা রেখে গেছে কেউ। দ্রুত কাউন্ট ডাউন করছে প্যানেল। এক সেকেণ্ডের দশ ভাগের এক ভাগ দেখাচ্ছে ওখানে। তিলতিল করে পেরিয়ে চলেছে মুহূর্তগুলো। এখন কি ফুরিয়ে এসেছে সময়? দ্রুত এগিয়ে ডিজিটাল রিডআউটে চোখ রাখল রানা। ০০:০০:১৬:০৭… মাত্র এক সেকেণ্ডে রানা জেনে গেল ওটা কী। কমছে সংখ্যা! এখন প্যানেলে লেখা: 00:00:15:07… সময় নেই হাতে! ঘুরেই ছড়িয়ে ছিটিয়ে থাকা হাড় মাড়িয়ে দৌড় দিল ও। ভচ-ভচ শব্দে পচা ইঁদুরের দেহে দেবে যাচ্ছে জুতো। ঘর ছেড়ে বেরোতে উড়ে চলেছে রানা। আগে কখনও এত জোরে দৌড়াতে হয়নি ওকে। মাত্র পনেরো সেকেণ্ড পর বিস্ফোরিত হলো বোমাটা! চোদ্দ ডেটোনেশন হতেই চারপাশে ছিটকে গেল শক ওয়েভের প্রচণ্ড উত্তপ্ত গ্যাস। মুহূর্তে বাষ্পায়িত হলো বিশাল কক্ষের ওদিকটা। জীবিত বা মৃত রইল না আর কেউ। প্রচণ্ড বিস্ফোরণে হাজার বছরের ছাত ভেঙে হুড়মুড় করে নামল পাহাড়ের লাখ লাখ টন পাথর। কোনও কোনও পাথর খণ্ড আকারে আস্ত গাড়ির চেয়েও বড়। যেন হাঁ করে ঘরের ওদিকটা গিলে নিল মস্ত কোনও দানব। বুজে গেল পাহাড়ের নিচের নানাদিকের সুড়ঙ্গপথ। বোমা ফাটার মাত্র দু’সেকেণ্ড আগে দেয়ালের এদিকে পা রেখেছে রানা। তবে ওকে বাঁচাল তীব্র শক ওয়েভ। আবার একই সময়ে চাইল শেষ করতে। খামচে তুলে ছুঁড়ে দিল ঘরের বাইরের করিডোরে। রকেটের বেগে করিডোরের দেয়ালে গিয়ে লাগল রানার দেহ। ওখান থেকে ঠাস্ করে পড়ল মেঝেতে। মুখ কুঁচকে গেল পাঁজরের ব্যথায়। ফুসফুসে এক তিল বাতাস নেই! সুড়ঙ্গের ওপরের দিক দিয়ে বয়ে গেল ড্রাগনের নিঃশ্বাসের মত আগুনের লাল হলকা। রানার মনে হলো পুড়ে যাচ্ছে ওর দেহ। আর বাঁচবে না। কিন্তু এক সেকেণ্ড পর ধসে পড়ল প্রকাণ্ড ঘরের পুরো ছাত। ওদিকে রয়ে গেল গনগনে আগুন ও বিস্ফোরণের প্রতিক্রিয়া। ফলে হঠাৎ করেই নামল করিডোরে ভীষণ নৈঃশব্দ্য। সুড়ঙ্গের বাতাসে ভাসছে ঘন ধুলো ও ধোঁয়া। ছেঁকা খাওয়া, প্রায়-অন্ধ, হতভম্ব রানা ভাবছে, বোধহয় মরেই গেছি! তবে দু’সেকেণ্ড পর ধড়মড় করে উঠে দাঁড়াল। বুঝে গেছে, যে-কোনও সময়ে ধসে পড়বে করিডোরের ছাত। জরুরি এখন বেরিয়ে যাওয়া। নতুন করে দৌড় শুরু করল রানা। দু’চোখ থেকে দরদর করে ঝরছে অশ্রু। ফুসফুসে ঢুকছে ছোট বালি কণা। সেই সঙ্গে বেদম কাশি। ছুটতে গিয়ে বারবার হোঁচট খাচ্ছে রুক্ষ পাথুরে দেয়ালে। ছিলে গেল কাঁধ ও বাহুর ত্বক। অন্ধকারে উন্মাদের মত ছুটছে রানা। ছাত থেকে ঠুস-ঠাস্ শব্দে মাথায় পড়ছে পাথরের টুকরো ও ধুলোবালি। জমি এখনও কাঁপছে, না নিজেই টলে যাচ্ছে, নিশ্চিত নয় রানা। দৌড়ে চলেছে অন্ধকারে। তবে মনে নেই বিন্দুমাত্র ভয়। ভাল করেই জানে, যা হওয়ার তা-ই হবে। ঠেকাতে পারবে না কিছুই। হাত-পা কাজ করছে চালু ইঞ্জিনের পিস্টনের মত। ভীষণ লাফ দিচ্ছে হৃৎপিণ্ড। মনে হচ্ছে, যে-কোনও সময়ে বুক ফাটিয়ে বেরিয়ে আসবে ওটা। মাথার ওপর নেমে এল না করিডোরের ছাত। বারকয়েক ডানে ও বামে বাঁক নেয়ার পর পায়ে লাগল ভীষণ শক্ত কিছু। হোঁচট খেয়ে পড়ল রানা। ভারী সেই সোনার বার। দু’হাতে ভর দিয়ে আবারও উঠল ও। ছুটে চলল দূরে সামান্য আলোর আভাস দেখে। ওই যে, ওপরে যাওয়ার সিঁড়ি! ঝড়ের বেগে একের পর এক ধাপ বেয়ে উঠল রানা। প্রথমবারের মত টের পেল, ধীরে ধীরে স্বাভাবিক হচ্ছে বাতাস। ওপরে দিনের আলো। সিঁড়ি ফুরাতেই ছুটে বেরোতে চাইল দরজা দিয়ে। কিন্তু চৌকাঠে কাঁধ লেগে কাত হয়ে পড়ল রানা। তাতে কী, পৌঁছে গেছে দালানের একতলার মেঝেতে। শ্বাস নিচ্ছে ফোঁস ফোঁস করে। শুয়ে থাকল মিনিটখানেক। ভাবছে, কপাল ভাল যে বেরোতে পেরেছে মৃত্যুপুরী থেকে। জায়গায় জায়গায় পুড়ে গেছে মাথার চুল। আগুনের তাপে প্রায় ঝলসে গেছে বাম গালের ত্বক। ছড়ে যাওয়া দু’হাতে খুদে সব কাটাচিহ্ন। হাতের তালুতে গেঁথেছে পাথরের ধারাল কণা। ব্যথায় টনটন করছে সারাশরীর। উঠে পাশের দেয়ালে হেলান দিয়ে বসল রানা। সতর্ক হাতে ধুলোবালি সরাল চোখ থেকে। মুখে ঢুকেছে একগাদা বালি। খক খক করে কেশে পরিষ্কার করতে চাইল গলা। এরই ভেতর বুঝেছে, কী করে গেছে ডাকাতরা। শেপড় চার্জ ফাটিয়ে ঢুকেছে গোপন ঘরে। যেজন্যে এসেছে,  ́তা সরিয়ে আবারও পেতেছে আরেক বোমা। এটা বহু গুণ শক্তিশালী। বিস্ফোরণের সময় সেট করে বেরিয়ে গেছে। চেয়েছে গোপন থাকুক নিচের ওই ঘর। কিন্তু কী কারণে কাজটা করল তারা? আনমনে মাথা নাড়ল রানা। আপাতত এর কোনও জবাব নেই ওর কাছে। পুরো পাঁচ মিনিট বিশ্রাম নিল রানা। তাতে স্বাভাবিক হলো না অস্থির হৃৎপিণ্ড। পরের পাঁচ মিনিট পরীক্ষা করে বুঝল, বড় ধরনের কোনও জখম হয়নি ওর শরীরে। নিচের করিডোরগুলো থেকে এখনও বেরোচ্ছে ধোঁয়া উঠে দাঁড়িয়ে গায়ের ধুলো ঝাড়ল রানা। চলল দালানের প্রধান দরজার দিকে। ভীষণ ঘুরছে মাথা। অবশ লাগছে শরীর। বমি হলে ভাল লাগত। প্রচণ্ড বিস্ফোরণের আওয়াজে কানে সর্বক্ষণ ভোঁ-ভোঁ শব্দ। মনের চোখে দেখছে জন পিয়েরে, প্রধান সাধু অলিভিয়ের গুয়েরিন অভ গ্যাসপার্ড… সবার মৃত মুখের ছবি! নিজেকে দোষ দিচ্ছে রানা। উচিত ছিল ঠিক সময়ে মঠে পৌঁছে যাওয়া। তাতে হয়তো ঠেকাতে পারত এই পাইকারি হত্যাকাণ্ড। নিরীহ মানুষগুলো ছিল ওর ঘনিষ্ঠ বন্ধু। তাদের জন্যে কিছুই করতে পারেনি ও। এখনও পারবে না কিছু করতে। কোদাল দিয়ে সবাইকে কবর দিতে হলে লাগবে পুরো একমাস। অবশ্য খবর দিলে যা করার নিজেরাই করবে পুলিশবাহিনী। তাদেরকেই ডাকবে ঠিক করল রানা। তবে তার আগে উধাও হবে এখান থেকে। ওকে জিজ্ঞাসাবাদ করতে পারবে না পুলিশের লোক। তারা যে এই হত্যাকাণ্ডের রহস্য উন্মোচন করবে, তা ভাবছে না রানা। তাই নিজেই জেনে নেবে কেন হত্যা করা হলো মানুষগুলোকে। খুঁজে বের করবে খুনিদের। আর তখন ওর হাত থেকে মুক্তি পাবে না তারা। সামান্য খোঁড়াতে খোঁড়াতে নিজের ঘরে ফিরল রানা। আগে হোক বা পরে, মঠে এসে তদন্ত করবে পুলিশবাহিনী। তাদেরকে জানতে দেয়া যাবে না এখানে ছিল ও। নইলে ওর ঘাড়েই সমস্ত দোষ চাপিয়ে দেবে তারা। এ ঘরেই রয়েছে ওর ব্যক্তিগত জিনিসপত্র। সব গুছিয়ে ব্যাগে ভরে নেয়ার পর যেখানে যেখানে থাকতে পারে ওর হাতের ছাপ, রুক্ষ একটা ন্যাকড়া দিয়ে সেসব জায়গা ঘষল ও। কাঁধে ঝুলিয়ে নিল ব্যাগ। গত বেশ ক’দিন ছিল এখানে। শেষবারের মত দেখল ছোট্ট ঘরটা, তারপর বেরিয়ে এল বাইরে। আবারও ঢুকল সাধুদের দালানে। আগের মতই পড়ে আছে খুনিদের সেই সঙ্গী। কোলের ওপর সোনার দুই বার। ও-দুটো তুলে নিজের ব্যাগে পুরল রানা। ছিলে যাওয়া কাঁধে চেপে বসেছে বাড়তি ওজন। অস্বস্তি নিয়ে প্রশস্ত উঠানে এল রানা। চারপাশে সাধুদের রক্তাক্ত লাশ। আবারও ফিরেছে সেই সাদা কাক। চঞ্চু দিয়ে খুঁচিয়ে তুলছে মৃতের মাংস। রানার ইচ্ছে হলো পাথর মেরে ওটাকে খুন করে। পরক্ষণে ভাবল, আর সবার মতই বাঁচার সমান অধিকার আছে ওই ক্ষুধার্ত কাকের। ট্রাকের ক্যাবে উঠল রানা। প্যাসেঞ্জার সিটে রাখল ভারী ব্যাগ। চালু করল ইঞ্জিন। আগের চেয়ে কম আওয়াজ তুলছে যন্ত্রটা। একমুহূর্ত পর রানা বুঝল, বিস্ফোরণের জন্যে আপাতত তালা লেগে গেছে ওর কানে। ফার্স্ট গিয়ার দিয়ে উঠানের আরও ভেতরে চলল রানা। তারপর থেমে ব্যাক গিয়ার দিয়ে বিশাল হুইল এদিক-ওদিক ঘুরিয়ে কসরৎ করে ঠিক দিকে নিল ট্রাকের নাক। এখন গেটের দিকে মুখ করে আছে ওটা। আবারও পিছিয়ে যেতে লাগল রানা। ট্র্যান্সমিশনের হুঁই-হুঁই আওয়াজে ট্রাক পিছিয়ে চলেছে সাধুদের দালানের দিকে। মৃত সাধুদের লাশ যাতে চ্যাপ্টা না হয়, সেদিকে খেয়াল রাখল রানা। দালানের কাছে থেমে গিয়ার নিউট্রাল করে নেমে পড়ল ক্যাব থেকে। আবার গেল মৃত খুনির পাশে। লাশের শার্টের কলার চেপে ধরে টেনে নিল ট্রাকের দিকে। বিড়বিড় করে বলল, ‘ভেবেছ রেখে যাব?’ ভারী নয় সে। সাধুদের প্রায় জমাট রক্তের মাঝ দিয়ে লাশ টেনে ট্রাকের কাছে নিতে লাগল মাত্র দু’মিনিট। কলার ছাড়তেই ধুপ্ করে মাটিতে মুখ থুবড়ে পড়ল মৃত খুনি। ট্রাকের পেছনে পাঁজরের মত যে লোহার আড়া, তা থেকে তারপুলিন নামিয়ে একপাশে রাখল রানা। ফিরল খুনির লাশের পাশে। বুটের ডগা দিয়ে চিত করল দেহটা। দু’হাত ধরে টেনে উঁচু করল লাশ, ঠেস দিয়ে রসাল ট্রাকের চাকার গায়ে। কোমর পেঁচিয়ে ধরে তুলল লাশটা। ছেঁচড়ে এল দু’পা। মাতালের মত টলতে টলতে ট্রাকের পেছনে লাশ নিল রানা। গায়ের জোরে ঠেলল ওপরে। তারপুলিনের পাশে কাত হয়ে পড়ল লাশের ওপরের অংশ। এবার দু’গোড়ালি ধরে ট্রাকের ওপর পাদুটো তুলল রানা। নিজেও উঠল সমতল পাটাতনে। ক্যাবের টুল লকারটা দৈর্ঘ্যে চার ফুট। চওড়ায় দু’ফুট। আরেকবার দেখল খুনির লাশ। বিশালদেহী নয়। ক্র্যাচ-ক্র আওয়াজে লকারের ঢাকনি খুলল রানা। বক্স থেকে তুলে নিল জং ধরা স্প্যানার ভরা রিমুভেবল কম্পার্টমেন্ট। ফেলল ট্রাকের পাশের উঠানে। টুল লকার এখন প্রায় খালি। রয়ে গেছে শুধু বোল্ট ক্রপার ও পুরনো দড়ি। টুলবক্সের ভেতরের জায়গা খালি থাকবে না বেশিক্ষণ। সঙ্গে রক্তাক্ত লাশ নেবে ভেবেছে রানা। তবে রাখবে না ক্যাবে। প্যাসেঞ্জার সিটে মৃতদেহ দেখলে খুব নাখোশ হবে পুলিশের লোক। লাশটা টুলবক্সে গুঁজে দেয়াই ভাল। কাজে নামল রানা। টেনেহিঁচড়ে, মুচড়ে বক্সে ভরতে চাইল লাশ। কাত করে রাখল ওটার কাঁধ। বামহাত দেহের নিচে। ডানহাত বুকের ওপর। উঁচু হয়ে রয়ে গেল মাথা, যেন বাইরে উঁকি দিতে চায়। ক’বার মাড়িয়ে টুলবক্সের আরও গভীরে লাশ ঠুসতে চাইল রানা। আকারে বড় না হলেও বামন নয় লোকটা। নানাভাবে চেষ্টা করেও পাদুটো ভরা গেল না টুলবক্সের ভেতর। বাধ্য হয়ে অন্য পথ ধরল রানা। জোরালো কয়েক লাথিতে ভাঙল লাশের দুই হাঁটু। এবার ঠিকভাবে বাক্সে এঁটে গেল পা। জ্ঞানীরা বলেন, মৃতের প্রতি দেখানো চাই উপযুক্ত সম্মান। রানারও ভাল লাগেনি লাশের পা ভাঙতে। খুবই খুশি হতো জীবিত অবস্থায় লোকটার হাঁটু চুরমার করে দেয়ার সুযোগ পেলে। খুনির লাশ এখন টুলবক্সে, ধুম্ শব্দে ডালা বন্ধ করল রানা। ট্রাকের পেছনে পাঁজরের মত লোহার আড়ায় ঝুলিয়ে নিল তারপুলিনের ঢাকনি। লাফিয়ে নামল ট্রাকের পাটাতন থেকে। গিয়ে উঠল ক্যাবে। প্রতি মুহূর্তে হাঁফিয়ে চলেছে পুরনো ডিজেল ইঞ্জিন। গিয়ার দিতেই দুলতে দুলতে গেটের দিকে চলল ট্রাক। উঠানের দিকে ঘুরেও তাকাল না রানা। গেট পেরিয়ে ডানে বাঁক নিয়ে উঠল রাস্তায়। ট্রাক চলেছে ব্রায়ানকন শহরের উল্টো দিকে। প্রিয় বন্ধুদের লাশ রেখে যাচ্ছে রানা। স্থির করেনি এবার কী করবে। তবে এটা বুঝেছে, যারা খুন করল দয়ালু মানুষগুলোকে, তাদেরকে হাতের নাগালে পেতেই হবে ওর। বিন্দুমাত্র দয়া দেখাবে না ও ওদের প্রাণ নেয়ার সময়। ওরা চায় রক্ত। রানাও তা-ই করবে, ঝরাতে শুরু করবে ওদের রক্ত।  

   নেরো সুইট্যারল্যাণ্ড। প্লেক্সিগ্লাসের জানালা দিয়ে চেয়ে আছে ডেইযি বাস্। উত্তর দিকে উড়ে চলেছে বেল ৪২৯ হেলিকপ্টার। দিগন্তে মিশে গেছে ছবির মত সুন্দর সবুজ ঘাসজমি। চারদিকে খুদে সব বিন্দু। এত ওপর থেকে বোঝার উপায় নেই মাঠে চরছে গরুর পাল। কানে রেডিয়ো হেডসেট আছে বলে রোটরের বিকট গর্জনে বিরক্ত নয় ডেইযি। তাকাল পাইলটের সিটে বসা প্রেমিকের দিকে। ওর মুখে হাসি, চোখে খুশির ঝিলিক। সত্যিই হিরো ওর প্রেমিক। বরাবরের মতই চোখে দৃঢ় প্রতিজ্ঞা। উত্তর কোরিয়ার সেই ব্যর্থতার পর আজ সফল হয়েছে সে। ডেইটার গিসেলের মত নিজেও আছে ডেইয়ি ফূর্তিতে। যদিও তা প্রকাশ করবে না কারও কাছে। হেলিকপ্টারের রোটরের মতই ধুব-ধুব শব্দ তুলছে অস্থির হৃৎপিণ্ড। এবার শুরু হবে ওদের মিশনের দ্বিতীয় পর্যায়। কাত হয়ে প্যাসেঞ্জার সিটের মাঝে রাখা বড়সড় ডিম- আকৃতির কন্টেইনার দেখল ডেইযি। প্রতিটি ডিম স্ট্র্যাপে বাঁধা। সকালের সূর্যের আলোয় চকচক করছে প্লাস্টিকের শক্ত খোল। ভেতরের জিনিসের জন্যে জীবন দিয়েছে দলের ক’জন। তবে শেষ পর্যন্ত এ-জিনিস হাতের মুঠোয় পেয়েছে ওরা। এবার একদম বদলে যাবে ওদের জীবন। একটু পর আঁকাবাঁকা নীল এক নদী পেরোল হেলিকপ্টার। ওই নদী এক শত একর জমির অর্গানিক এক ডেইরি ফার্মের পশ্চিম সীমানা। ডেইটার গিসেল নিজের এয়ারস্পেস বলে মনে করে এই এলাকা। তার ঠোঁটে ফুটল মৃদু হাসি। অন্যান্য অনেক রিয়েল এস্টেটের মত এটাও কিনে নিয়েছে বিশাল এক কোম্পানি। ব্যক্তিগত সম্পত্তি নিজ নামে রাখে না সে। সবচেয়ে বড় অঙ্কের টাকা বিনিয়োগ করেছে এখানে। অথচ এ খামার নিয়ে বিন্দুমাত্র মাথা-ব্যথা নেই তার। বারো বছর আগে দশ একর নিজের জন্য রেখে বাকি সব জমি লিয দিয়েছে সে এক পরিশ্রমী দম্পতিকে। লোক-লস্কর নিয়ে ভালই চালাচ্ছে ওরা, প্রতি বছর মুনাফা করছে ওই ডেইরি ফার্ম। মুনাফার সামান্য অংশ যাচ্ছে ডেইটারের পকেটে। জমির মালিককে হের ক্রুগারম্যান হিসেবে চেনে খামারমালিক ল্যারি ও ন্যান্সি। তারা খুশি, মোটেও বিরক্ত করেন না জমিদার। মাত্র একবার তাঁর সঙ্গে দেখা হয়েছিল তাঁদের। সেটা লিয়ের দলিলে সই দেয়ার সময়। হের ক্রুগারম্যানকে এড়িয়ে চলে তারা। সন্তুষ্ট নিজেদের নব্বই একর জমি ও বিশাল খামারের দেখভাল নিয়ে। মালিক নিজের জন্য রাখা দশ একর জমি কাঁটাতারের বেড়া দিয়ে ঘিরে নিয়ে অসংখ্য গাছ লাগিয়ে দুর্ভেদ্য জঙ্গল বানিয়ে ফেলেছেন। তারই মাঝখানে বিঘা দুয়েক জমিতে তাঁর বাগানবাড়ি ও হেলিকপ্টারের হ্যাঙার। ওখানে তাঁর কিছু শৌখিন গাড়িও আছে। মাঝে মাঝে গিন্নিকে নিয়ে দামি গাড়িতে চড়ে বেড়াতে বের হন জমিদার। বিশাল বড়লোক। ল্যারি ও ন্যান্সির সঙ্গে স্ত্রীর পরিচয় করিয়ে দেননি তিনি। তাতে কী, একটু পাগলাটে হলেও ক্ষতি তো করছেন না কারও! তা ছাড়া, গুজব ছড়াবার মানুষ নয় ল্যারি ও ন্যান্সি। দিনের বেশিরভাগ ব্যয় করে গরুগুলোর পেছনে। আকাশপথে খামারবাড়ি পেরোল কপ্টার। পেছনে পড়ল সবুজ খেত ও ঘাসজমি। লাল ট্র্যাক্টর নিয়ে নিচু জমিতে ব্যস্ত ল্যারির ফোরম্যান। ওপর থেকে যন্ত্রটাকে লাগল ছোট্ট খেলনার মত। মাত্র ক’মুহূর্তে পাইন জঙ্গলের ওপর পৌঁছে গেল ডেইটার ও ডেইযি। গোল করে জঙ্গল কেটে মাঝখানে তৈরি করা হয়েছে হ্যাঙারটা। চারদিকে কংক্রিটের কলামে রয়েছে তারকাঁটার উঁচু বেড়া। হ্যাঙার থেকে বেরোবার বা ফেরার ব্যক্তিগত সড়কের মাঝেও ইস্পাতের জালের উঁচু গেট। কপ্টার স্থির হতেই ল্যাণ্ডিং-বাটন টিপল গিসেল। নামছে যান্ত্রিক ফড়িঙ। আড়াল হলো একটু দূরের ফসলের মাঠ। কংক্রিটের মেঝে স্পর্শ করল কপ্টারের চাকা। গাড়ির মত চলে হ্যাঙারের স্টিলের শাটারের সামনে থামল যান্ত্রিক ফড়িঙ। ছোট এক রিমোট কন্ট্রোল স্টিলের শাটারের দিকে তাক করল ডেইযি। যন্ত্রটার বুকে আছে দশ ডিজিটের কিপ্যাড। নিচে আরও দুই বাটন। ম্যানিকিউর করা নখ দিয়ে সবুজ বাটনে চাপ দিতেই ওপরে উঠতে লাগল শাটার। গতি হ্রাস পাওয়ায় হুফ-হুফ-হুফ আওয়াজ তুলছে রোটর। শাটার খুলে যাওয়ায় হ্যাঙারের বুকে তৈরি হয়েছে প্রবেশপথ। হেলিকপ্টার নিয়ে হ্যাঙারে ঢুকল ডেইটার। ডেইযি আবারও রিমোট কন্ট্রোলের বাটন টিপতেই ওদের পেছনে বন্ধ হলো শাটার। হ্যাঙারের ভেতর স্বয়ংক্রিয়ভাবে জ্বলে উঠেছে উজ্জ্বল সাদা বাতি। চকচক করছে লাল মেঝে। চারদিকের দেয়াল ধবধবে সাদা। হ্যাঙারের চারভাগের একভাগ জুড়ে রয়েছে ভলভো আর্টিকুলেটেড লরি। ওটা নিয়েই ইতালি ও ফ্রান্সের সীমান্তের কাছে গিয়েছিল পোল ল্যাণ্ডে বার্জার। ডেইটারের ক’জন বিশ্বস্ত অনুচরের একজন সে। তাই জানে, কীভাবে ঢুকতে হয় হ্যাঙারে। ডেইটারের নির্দেশে লরির ট্রেইলার থেকে লেনকো বিয়ারক্যাট বের করে একপাশে রেখে গেছে সে। এ ছাড়া, হ্যাঙারে রয়েছে ডেইটারের আরও ক’টি শৌখিন যানবাহন। সেগুলোর ভেতর রয়েছে ছয় সিলিণ্ডারের ক্লাসিক বেনেলি মোটর সাইকেল, হোণ্ডা গোল্ড উইং আসপেনকেইড, হার্লে ও চকচকে নিচু বডির পাগানি যোণ্ডা সুপারকার। শেষেরটা দেখলে মনে হবে ওটা গাড়ি নয়, কার্বন-ফাইবার দিয়ে তৈরি স্পেস ফাইটার। ট্যাক্সিইং করে সাদা রঙ করা জায়গায় বেল কপ্টার রাখল ডেইটার। রোটরের ঘূর্ণন থামবে, সেজন্যে অপেক্ষা করছে। প্রথমে হেলিকপ্টার থেকে নামল ডেইটার। একটা একটা করে সাদা ডিম্বাকৃতির কণ্টেইনারগুলো তার হাতে ধরিয়ে দিল ডেইযি। সতর্কতার সঙ্গে ইলেকট্রিক গল্ফ বাগিতে ওগুলো সাজিয়ে রাখল ডেইটার। সব মিলে আটটা কন্টেইনার। আপাতত কাজ শেষ। গলফ বাগিতে চেপে বসল ডেইটার ও ডেইযি। ডেইটার প্যাডেল স্পর্শ করতেই চকচকে মেঝেতে নিঃশব্দে ছুটল খুদে গাড়ি। কেউ হ্যাঙারের জানালা দিয়ে উঁকি দিলে বিস্ময়ে বিস্ফারিত হতো তার চোখ। যাচ্ছে কোথায় এরা! গলফ কার্ট কোথায় নেবে কার্গো? হ্যাঙারে নেই গুদামের জন্যে জায়গা বা কোনও ঘর। বিশাল চৌকো এলাকা। অনেকটা গ্যারাজের মত। কয়েক মুহূর্ত পর আবারও সেই ছোট্ট রিমোট কন্ট্রোল বের করল ডেইষি। এবার টিপল ছয় ডিজিটের কমবিনেশন কোড। দাবিয়ে দিল লাল বাটন। কিছুই ঘটল না তাতে। তবে কয়েক সেকেণ্ড পর মেঝেতে দেখা দিল চুলের মত সরু একটা চিড়। গোপন হাইড্রলিক গিয়ারের কল্যাণে বড় হতে লাগল ফাটল। মেঝেতে তৈরি হলো দশ ফুট বর্গাকার এক দরজা। বাড়িতে পৌঁছে গেছে ডেইটার গিসেল। হাসিমুখে প্রেমিকাকে দেখল। ‘হ্যাঁ, পেরেছি, চাপা স্বরে বলল ডেইযি। আবেগ প্রকাশের মানুষ নয় সে। তবে মন চাইছে মাথার উপর দু’হাত তুলে নাচতে, খুশিতে চেঁচিয়ে উঠতে। ‘জানতাম পারব,’ বলল ডেইটার। নীরবে গলফ কার্ট নিয়ে ঢালু র‍্যাম্প বেয়ে নেমে গেল গোপন ফ্যাসিলিটির ভেতর। তার দলের ক’জন ছাড়া পৃথিবীর কেউ জানে না এই জায়গার কথা। যারা জানত, যারা বানিয়েছে, তারা কেউ বেঁচে নেই আর। ষোলো সন্ন্যাসীদের মঠ ও নিজের মাঝে দূরত্ব তৈরির জন্যে পুরো পনেরো মিনিট উদ্দেশ্যহীনভাবে দক্ষিণ-পুবে চলল রানা। পর্বত পেঁচিয়ে দূরে চলে গেছে অচেনা পথ। কিছুক্ষণ পর খাড়া হয়ে নেমে এল নিচে। দু’পাশে গভীর পাইন জঙ্গল। বড়সড় পাতার গাছগুলো তৈরি করেছে সবুজ সুড়ঙ্গ। পনেরো মিনিটের ভেতর ওদিক থেকে এসেছে মাত্র একটি গাড়ি। কাঁচা সোনার মত ঝলমল করছে সূর্য। মন খারাপ, নইলে আজকের দিনটা রানার মনে হতো স্বর্গীয়। ডানে জঙ্গলের মাঝ দিয়ে সরু পথ দেখে ওদিকেই বাঁক নিল রানা। এবড়োখেবড়ো মাটিতে দুলতে দুলতে চলল বেলফেগর। পঞ্চাশ গজ দূরে জঙ্গল পরিষ্কার করে বনবিভাগ তৈরি করেছে ত্রিশ গজ বৃত্তাকার ফাঁকা জায়গা। শেওলা ধরা মাটিতে অজস্র শুকনো পাতা। বৃত্তের মাঝে কাঠের বড় এক পিকনিক টেবিল। একটু দূরেই কাঠের গুঁড়ি দিয়ে তৈরি ছোট টয়লেট। জায়গাটা ক্লান্ত টুরিস্টদের বিশ্রামের জন্যে। তবে জঙ্গলের বেশি ভেতরে বলে এখানে আসে খুব কম লোকই। বরাবরের মতই ফাঁকা পিকনিক স্পট। এতে খুশি রানা। ট্রাকের ইঞ্জিন বন্ধ করল, কিন্তু নামল না ক্যাব থেকে। কমেছে কানের ভোঁ-ভোঁ আওয়াজ। শুনছে নানান পাখির কূজন। গাছের পাতায় ফিসফিস করছে হালকা হাওয়া। এ ছাড়া আছে হাজার পোকার গুঞ্জন। গাছের পাতার মাঝ দিয়ে নেমে উইওস্ক্রিনের ওপর আঁকিবুকি কাটছে সোনালি রোদ। চুপ করে বসে চিন্তাগুলো গুছিয়ে নিল রানা। প্রথমবারের মত শিথিল হলো ওর শক্ত চোয়াল। হাত সরাল স্টিয়ারিং হুইল থেকে। প্রতি মিনিটে পঁয়তাল্লিশবার চলছে হৃৎপিণ্ডের স্পন্দন। একটু আগেও ছিল বিমর্ষ ও ক্রোধান্বিত। এখন ওই দুই অনুভূতির সঙ্গে যোগ হয়েছে দৃঢ় প্রতিজ্ঞা ও কঠোর সঙ্কল্প। বরফের মত শীতল ওর মন। বিড়বিড় করল, ‘দেখা হবে। একটু অপেক্ষা করো।’ বের করে মৃত খুনির ফোন দেখল রানা। ওটা কমদামি হলেও আছে ক্যামেরা। স্ক্রল করে কল রেকর্ড ও মেনু ঘাঁটল ও। ফোন করা হয়নি কোথাও। কলও আসেনি। অথবা সব রেকর্ড মুছে দিয়েছে লোকটা। মেইন মেনু খুলে ছবির ফোল্ডারে ইমেজ পেল না রানা। ক্যালেণ্ডারও ফাঁকা। এবার গেল সিলেক্টেড কন্ট্যাক্ট-এ। পেল দশটা নম্বরের সংক্ষিপ্ত লিস্ট। তবে কারও নাম নেই। এসব নম্বরে কল দিয়ে কয়েক মিনিট ব্যয় করল রানা। প্রতিবার ওদিক থেকে এল জেনেরিক অ্যান্সারফোন রেকর্ডিং। ‘বুঝলাম,’ পকেটে ফোন রাখল রানা। ক্যাব থেকে নেমে আড়মোড়া ভাঙল। গিয়ে ঢুকল টয়লেটে। ওয়াশরুম বাজে ও নোংরা। ফিটিংস্ হিসেবে রয়েছে পুরনো এক বেসিন ও ফাটা আয়না। জায়গায় নেই সাবান বা তোয়ালে। পানি কনকনে ঠাণ্ডা। ফাটা আয়নায় তাকিয়ে ভয়ঙ্কর এক বদ্ধ উন্মাদকে দেখতে পেল রানা। চুল ভরা সাদা ধুলোবালি। কঠোর চোখ লালচে। কাদাটে মুখে খোঁচা খোঁচা দাড়ি। যুদ্ধের ময়দানে এই হাল হয় সৈনিকদের। পরের প্রায় দশ মিনিট নিজেকে সাধ্যমত সাফ-সুতরো করল রানা। তাতেও ওর মনে হলো না সভ্য জগতের কারও সঙ্গে মিশতে পারবে। এমন কী বন্ধু সোহেল পর্যন্ত পিট্টি দেবে বেশি কাছে গেলে। ফিরল বেলফেগরের ক্যাবে। ইঞ্জিন চালু করে গিয়ার ফেলে কয়েকবার কসরতের পর ঘুরিয়ে নিল ট্রাক। জঙ্গল ছেড়ে আবারও উঠল রাস্তায়। চলেছে ব্রায়ানকন শহর থেকে আরও দূরে। গাছের ছাউনির মাঝখান দিয়ে সুড়ঙ্গের মত এঁকেবেঁকে গেছে পিচঢালা পথ। মাঝে মাঝে পাতার ফাঁক দিয়ে দেখা যাচ্ছে তুষার ছাওয়া পর্বতশৃঙ্গ ও নীল আকাশ। পনেরো মিনিট চলার পর ডানে ফিলিং স্টেশন দেখল রানা। ওটার পঞ্চাশ গজ আগেই ব্রেক কষে গতি কমাল। পাশ কাটিয়ে যাওয়ার সময় প্যাসেঞ্জার সিটের জানালা দিয়ে দেখল জায়গাটা। ফিলিং স্টেশন বলতে কাঠের পুরনো, জীর্ণ ও নিচু একটা ঘর। রাস্তা থেকে ওটা পঞ্চাশ গজ ডাইনে। একপাশে টিনের গোলাবাড়ি। আগে ব্যবহার হতো ফসল রাখার জন্যে। তবে এখন ছাউনি হয়েছে গুদামঘর। এককোণে উঁচু করে রাখা জ্বালানী কাঠ, উল্টোদিকে বিউটেইন ভরা সারি সারি সিলিণ্ডার। দোকানের সামনে কংক্রিটের মেঝেতে দুটো পুরনো আমলের পাম্প। একটা গ্যাসোলিনের, অন্যটা ডিজেলের। দোকানের একটু দূরে বহু পুরনো পেজো ৫০৫ পিকআপ ট্রাক। পেছনের অংশ হলদে জং-এ ভরা। কোথাও গুঁতো খেয়ে ত্যাড়া হয়েছে হেডলাইট। আশপাশে আর কোনও গাড়ি নেই। মাথায় ব্রেটন ক্যাপ পরে গুদামঘরের দিকে চলেছে এক বৃদ্ধ। সে-ই বোধহয় ফিলিং স্টেশন ও পিকআপের মালিক। এক শ গজ যাওয়ার পর ইণ্ডিকেটর জ্বেলে রাস্তার পাশে থামল রানা। ইঞ্জিন বন্ধ না করে নেমে পড়ল ক্যাব থেকে। হেঁটে চলেছে ফিলিং স্টেশনের দিকে। ভালভাবে দেখবে চারপাশ। একটু পর বুঝে গেল, ওর ধারণাই ঠিক। ওখানে পাবে দরকারি সবকিছু। বড় কথা, ওখানে নেই কোনও সিকিউরিটি ক্যামেরা। আবার গিয়ে ট্রাকের ক্যাবে উঠল রানা। ব্যাক গিয়ার ফেলে ফিরল এক শ’ গজ দূরের ফিলিং স্টেশনে। ট্রাক নিয়ে গিয়ে রাখল পাম্পের সামনে। বেলফেগর ট্রাকের ডিজেলের অভাব নেই, তবে কাজে লাগবে দাহ্য জিনিস। খদ্দের পেয়ে গুদামঘর থেকে বেরিয়ে এল কুঁজো বৃদ্ধ। খুশি মনে বলল, ‘বোঁযো, মোসিউ।’ ফ্রান্সে এখনও ভদ্র এই সম্বোধন ত্যাগ করেননি বয়স্করা। বৃদ্ধের কাছ থেকে পাঁচ লিটার পেট্রলের প্লাস্টিকের চারটে ক্যান, স্থানীয় এলাকার ম্যাপ ও এক বাক্স ম্যাচ কিনল রানা। ক্যান ভরে যাওয়ার পর নিজেই ওগুলো তুলে দিল ট্রাকের পেছনে। ধন্যবাদ ও শুভেচ্ছা জানিয়ে সোজা চলল পিকনিক স্পটের দিকে। পনেরো মিনিট পর আবারও পৌঁছুল জঙ্গলের ভেতরের সেই বৃত্তাকার জায়গায়। চারপাশ আছে আগের মতই। ঠিক মাঝে টেবিলের পাশে ট্রাক রাখল রানা। ইঞ্জিন বন্ধ করে সোনা ভরা ভারী ব্যাগ কাঁধে নিয়ে নেমে এল ক্যাব থেকে। জঙ্গলের কিনারায় এক গাছের পাশে নামিয়ে রাখল ব্যাগ। ফিরে এল ট্রাকের কাছে। ওটার লোহার আড়া থেকে খুলল তারপুলিন। ওটা একপাশে ফেলে খুলল টুল লকার। দু’হাতে শার্টের কলার ও কবজির আস্তিন ধরে তুলে আনতে চাইল লাশ। গহ্বর থেকে ওটা বের করতে ব্যয় হলো মিনিটখানেক। ফ্ল্যাটবেড পাটাতনে শুয়ে রইল লাশ। বিদঘুটেভাবে বাঁকা হয়ে রয়েছে ভাঙা দুই হাঁটু। সবজে-ধূসর রঙ ধরেছে মৃতদেহ। আড়ষ্ট হয়ে উঠছে রিগর মর্টিসে। পকেট থেকে মোবাইল ফোন নিয়ে লাশের গোটা কয়েক ছবি তুলল রানা। স্ক্রিনে দেখল ছবি। দেখার মত পোর্ট্রেট নয়। তবে এতেই কাজ হবে। সন্তুষ্ট হয়ে ফোন রেখে লাশ টপকে টুলবক্সের দিকে ঝুঁকল রানা। বের করে নিল বোল্ট ক্রপার। ভাল করেই জানে, টুলবক্সের অন্য কিছুই কাজে আসবে না। ‘এক ফোঁটাও ব্যথা পাবে না,’ লাশের উদ্দেশে বলল রানা। আপত্তিকর কাজটা শেষ হলে মৃতদেহের বুকে রাখল বোল্ট ক্রপার। এক এক করে খুলল পেট্রলের চার প্লাস্টিকের ক্যানের মুখ। প্রতিটি ক্যানের পেট্রল ঢালল ফ্ল্যাটবেড, লাশ ও কাঠের টেবিলের ওপর। সতর্ক থাকল, যেন গায়ে না পড়ে পেট্রল। ভিজে চুপচুপে হলো ক্যাব। রোদের আলোয় বাষ্পের মত উবে যাচ্ছে পেট্রল। খালি ক্যান রাখল আগের জায়গায়। ট্রাক থেকে নেমে পকেট থেকে নিল ম্যাচের বাক্স। একটা কাঠি জ্বেলে ছুঁড়ে দিল ট্রাকের ফ্ল্যাটবেডের ওপর। আগুনের স্পর্শে জোরালো হাউফ শব্দে জ্বলে উঠল বিশ লিটারের ইউরোসুপার ৯৮। দূর থেকে রানার মনে হলো নাক পুড়িয়ে দেবে গনগনে নীল শিখা। মুহূর্তে ট্রাক ও পিকনিক টেবিল গ্রাস করল আগুন। লাফ দিয়ে আকাশে উঠল লেলিহান শিখা। বাতাসে ভর করে জঙ্গলে ছড়িয়ে পড়ল কালো ধোঁয়া। কিছুক্ষণ ওদিকে চেয়ে রইল রানা, তারপর ব্যাগ কাঁধে তুলে জঙ্গলের মাঝ দিয়ে ফিরে চলল রাস্তার দিকে। সতেরো ডেইটার গিসেলের সুইস ফ্যাসিলিটির ভেতর রয়েছে সাবওয়ে টানেলের মত দীর্ঘ সব করিডোর। চকচকে সাদা টাইল্স্ বসানো দু’পাশের দেয়াল। ছাতে উজ্জ্বল নিয়ন বাতি। রাবারের কম্পাউণ্ড দিয়ে তৈরি মেঝে, ফলে হড়কে যাচ্ছে না ডেইটার ও ডেইযির গলফ কার্টের চাকা। হ্যাঙার ত্যাগের পর ঢালু করিডোর নেমেছে এক শ’ গজ দূরের আরেক পাতাল করিডোরে। চারপাশের রিইনফোর্সড কংক্রিটের ওপরে রয়েছে ফসলের মাঠ ও জঙ্গল। ডেইটারের সাধ্য ছিল না সুইট্যারল্যাণ্ডের গ্রাম্য এলাকায় তৈরি করবে এত প্রকাণ্ড পাতাল ফ্যাসিলিটি। আসলে এই স্থাপনা তৈরি করেন বিলিয়নেয়ার লো টর্দু। শিপিং ব্যবসা করে হাজার হাজার কোটি ডলারের মালিক হন তিনি। উনিশ শ’ সাতাত্তর সালের দিকে ভাবতে থাকেন, যে-কোনও সময় ইউরোপ জুড়ে শুরু হবে পারমাণবিক যুদ্ধ। তখন তাঁর পঞ্চাশ বছর বয়স। উনিশ শ’ বিরাশি সালে শেষ হয় তাঁর স্বপ্নের বিশাল বাঙ্কার। ভেবেছিলেন যুদ্ধ বেধে গেলে আত্মীয়স্বজন ও বন্ধুদের নিয়ে লুকিয়ে পড়বেন মাটির নিচে ফ্যাসিলিটির ভেতর। কিন্তু প্রকাণ্ড এ পাতাল স্থাপনা তৈরিতে যে টাকা খরচ হলো, তাতেই শেষে লাল বাতি জ্বলল তাঁর ব্যবসার। ভীষণ হতাশা ও মনোকষ্ট নিয়ে বেঁচে রইলেন আরও আটাশ বছর। নিঃস্ব হয়ে গেলেন ঋণের দায়ে। এদিকে ভেঙে পড়েছে শরীর। বুঝে গেলেন, তিনি বেশি দিন নেই। তা হলে কী হবে তাঁর স্বপ্নের সেই ফ্যাসিলিটির? আসলে একজনের ক্ষতি আরেকজনের লাভ। দু’হাজার দশ সালে লো টর্ভুর সঙ্গে পরিচয় হলো ডেইটার গিসেলের। সে দেরি করল না সুযোগটা নিতে। কিনে নিল এক শ’ একরের অর্গানিক ফসলের মাঠ। তার আসল চাহিদা ছিল ওটার নিচের এই ফ্যাসিলিটি, যেটা টিকে থাকরে পারমাণবিক বোমা পড়লেও। সব নিখুঁত করতে খেপে উঠেছিলেন টর্দু। এমন সব হাই- লেভেল স্পেসিফিকেশন যোগ করেন, যেগুলোর কথা জীবনে শোনেনি সাধারণ মানুষ। এই পাতাল স্থাপনা আসলে বিশাল এক দুর্গ। মাত্র আধ মাইল দূরে এক মেগাটন পারমাণবিক বোমা বিস্ফোরিত হলেও কিছুই হবে না এটার। অর্থাৎ, হিরোশিমার ওপর যে বোমা ফেলা হয়েছিল, তার সত্তরগুণ শক্তিশালী বোমার আঘাত ঠেকিয়ে দেবে এই ফ্যাসিলিটি অবশ্য জায়গাটা কিনে নেয়ার সময় নিউক্লিয়ার যুদ্ধের কথা ভাবেনি ডেইটার গিসেল। তার ছিল অন্য উদ্দেশ্য। কী নেই এই ফ্যাসিলিটির ভেতর! একাধিক রিসেপশন রুম, আশিজনের স্লিপিং কোয়ার্টার, কমাণ্ড পোস্ট, আর্মারি, জিমনেশিয়াম, অপারেশন থিয়েটার, মেডিকেল ল্যাব। লো টর্দু ভেবেছিলেন বদ্ধ জায়গায় থাকতে গিয়ে মানসিক ও দৈহিক সমস্যায় পড়তে পারে কেউ, তাই রয়েছে ছোট একটা হাসপাতালও। বাদ পড়েনি কোটি টাকার দামি ওয়াইনের সেলার। গুদামে রয়েছে বিশাল খাবারের মজুদ। এ ছাড়া, রয়েছে পানি ও ফিউয়েলের বিশাল মওজুদ। জেনারেটর, হিটিং সিস্টেম, ওঅটার পিউরিফিকেশন ও এয়ার ফিল্টারেশন সিস্টেম। উনিশ শ’ বিরাশি সালে প্রতিটি জিনিস ছিল অত্যাধুনিক। এখনও ওগুলোর চেয়ে ভাল কিছু আবিষ্কার করা যায়নি। বেচারা যতদিন পারেন ধরে রেখেছিলেন স্বপ্নটাকে, প্রাণে ধরে বেচতে পারেননি। এককথায় বলা যায়, আত্মগোপনেচ্ছুক যে-কারও জন্যেই এই বাঙ্কার সত্যিকারের স্বর্গ। ভবিষ্যতের পরিকল্পনা বাস্তবায়নের জন্যে এমন জায়গাই খুঁজছিল ডেইটার গিসেল। সবচেয়ে বেশি প্রয়োজন ছিল গোপনীয়তা। এক শ’ একরের জমি ও বাঙ্কার কিনে নেয়ার দু’রাত পর আগুন ধরল জেনেভার আর্কিটেক্ট অফিসে। পুড়ে ছাই হলো টর্ভুর ফ্যাসিলিটির সমস্ত প্ল্যান। যে চিফ ইঞ্জিনিয়ার দেখভাল করেছেন ফ্যাসিলিটির প্রজেক্ট, ক’দিন পর উঁচু এক সেতু থেকে লাফিয়ে আত্মহত্যা করলেন তিনি। যদিও কেউ দেখেনি তাঁকে নদীতে ঝাঁপ দিতে। একই বছর পাহাড়ি এক রাস্তায় পোর্শে গাড়ি নিয়ে দুর্ঘটনায় মারা গেলেন লো টর্দু। যাঁরা তৈরি করেছিলেন আর যাঁরা জানতেন এই ফ্যাসিলিটির কথা, একে একে মারা গেলেন সবাই। কারও জানা থাকল না গ্রামাঞ্চলে এক শ’ একরের অর্গানিক খামারের নিচে রয়েছে বিশ্বের সবচেয়ে দুর্ভেদ্য পাতাল ফ্যাসিলিটি। কিছু দিনের ভেতর যারম্যাটের শ্যালে ও লোসানের পেন্টহাউস বিক্রি করে এই ফ্যাসিলিটিতে এসে উঠল ডেইটার গিসেল। সুইস সরকারি নথি অনুযায়ী, সে এমন এক গৃহহীন যুবক, যে সুইট্যারল্যাণ্ডের সবচেয়ে বড়লোক। এরপর পেরিয়ে গেছে নয় বছরেরও বেশি। পাহাড়ি ঢালে সবুজ ঘাসের মাঠে চরছে অসংখ্য গরু। বাইরের কেউ জানে না মাটির নিচে রয়েছে রিইনফোর্সড্ কংক্রিটের বিশাল এক বাঙ্কার। এ মুহূর্তে গুদামের দিকে নিঃশব্দে এগিয়ে চলেছে ডেইটার ও ডেইযির গলফ কার্ট। ওই গুদাম ওয়্যারহাউসের মতই প্রকাণ্ড। গত নয় বছরে চুপ করে বসে থাকেনি ডেইটার। প্রচুর টাকা খরচ করে কিনেছে দরকারি সব রসদ। আধুনিক করেছে যন্ত্রপাতিগুলো। বিপর্যয়ের সময় কীভাবে টিকে থাকতে হবে, তা শিখে এসেছে মন্টানা ও কলোরাডোর বিশেষজ্ঞদের কাছ থেকে। শুধু যে প্রস্তুতি নিয়েছে, তা নয়, ধীরে ধীরে তৈরি করেছে জটিল এক পরিকল্পনা। স্রেফ বেঁচে থাকার জন্যে করেনি এসব। বাঙ্কারের গুদামে এখন রয়েছে প্রয়োজনীয় প্রতিটি জিনিস। দেড় শ’ ফুটের আর্মারিতে রয়েছে তিন স্তরের উঁচু র্যাক। প্রতিটিতে রয়েছে অনেক ভেবেচিন্তে কেনা আধুনিক সব অস্ত্র। ডেইটারের পরিকল্পনা বাস্তবায়িত হলে তখন ব্যক্তিগত মাঝারি এক সেনাবাহিনী তৈরিতে কাজে লাগবে ওগুলো। বাদ নেই কোনও ক্যালিবারের মারণাস্ত্র ও অ্যামিউনিশন। ইউরোপের সবচেয়ে বড় গোপন ব্যক্তিগত অস্ত্রের মজুদ রয়েছে ডেইটারের। সেজন্যে মনে মনে ধন্যবাদ দেয় তার প্রিয় বন্ধু ভিকি অন্যাথকে। ভবিষ্যতে সে-ই হবে দলের ডেপুটি চিফ। কিন্তু এটা খুব দুঃখের কথা, পচে গেছে ইউরোপের বিচার ব্যবস্থা, ফলে দুর্নীতিপরায়ণ একদল সরকারি অফিসার তাকে আটকে রেখেছে জেলখানায়। তারা একবারও ভাবেনি ভিকি অন্যাথ সাধারণ কোনও অপরাধী নয়। গলফ কার্টে চেপে যাওয়ার সময় ডেইটারের মনের কথাই যেন বলল ডেইযি, ‘আহা, বেচারা অন্যাথ! কে জানে কেমন আছে! ভাবলে মন ছোট হয় যে সে এখন জেলখানায়! ‘আর ক’টা দিন, তারপরই আমাদের সঙ্গে যোগ দেবে,’ বলল ডেইটার। ‘সেজন্যে বেশি অপেক্ষা করতে হবে না।’ আরও দেড় শ’ গজ যাওয়ার পর নীরবে থামল গলফ কার্ট। ‘তারা পৌঁছে গেছে ঠিক জায়গায়। এখানেই রয়েছে ফাঁকা একটা ঘর। ওটা যেন হাস্যরত সুন্দরীর ওপরের পাটি দাঁতের মত— দেখা যাচ্ছে মাঝে দুটো দাঁত নেই! তবে আজ থেকে আর তেমন লাগবে না। ঘরের পেছনের দেয়ালে প্রকাণ্ড সিন্দুক। পৃথিবীর সবচেয়ে উত্তপ্ত ফায়ার টর্চ ব্যবহার করেও ড্রিল করা যাবে না ওটার পুরু স্টিল। ওই জিনিস ভাঙতে হলে চাই যুদ্ধের ট্যাঙ্কের গোলার আঘাত। নইলে খুলবে না কব্জা, তালা বা পুরু ডালা। গলফ কার্ট থেকে নেমে সিন্দুকের সামনে থামল ডেইটার ও ডেইযি। সিন্দুকের কমবিনেশন কোড ‘জানে একমাত্র ডেইটার। কোড দেয়ায় নীরবে খুলল স্টিলের দরজা। ভেতর অংশ ইলেকট্রনিকালি তাপ নিয়ন্ত্রিত। পাশাপাশি চারটে খাড়া তাক কোট রাখার লকারের মত। সাবধানে গলফ কার্ট থেকে নিয়ে সাদা একটা ডিম ওপরের তাকে রাখল ডেইটার। তার হাতে আরেকটা ডিম ধরিয়ে দিল ডেইয়ি। প্রথম ডিমের পাশে ওটা রাখল ডেইটার। একে একে আটটা ডিম গেল সিন্দুকের পেটে। কাজটা শেষ করে পরস্পরের দিকে তাকাল ডেইটার ও ডেইযি। মুখে সন্তুষ্টির হাসি। সিন্দুক বন্ধ করে নিজেদের কোয়ার্টারে ফিরল ওরা। ফ্রিয থেকে সেরা শ্যাম্পেইন নিয়ে দুটো গ্লাসে ঢালল ডেইটার। একটা গ্লাস দিল প্রেমিকার হাতে। আজকের এ সাফল্যের জন্যে অনেক দিন অপেক্ষা করেছে ওরা। ‘সুন্দর হোক ভবিষ্যৎ,’ বলল ডেইটার। ‘আগামী কয়েক দিনে বদলে যাবে গোটা পৃথিবী। আমরা হব আদম ও হাওয়ার মত।’ ‘তা হলে শুরু হচ্ছে আত্মত্যাগী সাধুর অভিশাপ, গ্লাসটা উঁচু করল ডেইযি। ‘হ্যাঁ, তাই,’ মাথা দোলাল ডেইটার। ‘স্বর্গে বসে হাসছে এখন সাধু এখিক সাবাতিয়েখ।’ পরস্পরের গ্লাসে টোকা দিল দু’জন। টুং করে উঠল দামি স্ফটিক। আগামী কয়েক দিন পর পাল্টে যাবে এই পৃথিবী। খুশি মনে শ্যাম্পেইনে চুমুক দিল ডেইটার। ‘আমার গর্ব হচ্ছে তোমাকে পেয়েছি,’ হাসল ডেইযি। মৃদু হাসল ডেইটার। ‘নতুন করে গুছিয়ে নিয়েছি লিস্ট। জানতে চাও?’ চকচক করে উঠল ডেইযির চোখ। পকেট থেকে লিস্ট বের করল ডেইটার। টেবিলে নামিয়ে রাখল মদের গ্লাস। তালিকার ভেত্র অনেক কাটাকুটি। ‘সব মিলে আটটা। এগুলো হচ্ছে শুরু।’ ‘শোনাও তো কোনগুলো?’ গলা দিয়ে বিড়ালের মত গরগর আওয়াজ বেরোল ডেইযির। গত কয়েক বছর এ তালিকা নিয়ে কাজ করেছে দু’জন। তবে আগে কখনও সাফল্যের কথা ভাবার সুযোগ আসেনি। লটারিতে যারা মোটা অঙ্কের টাকা জিতে যায়, সবসময় সেরা গাড়ি কিনতে গিয়ে তারা দ্বিধায় পড়ে। বিরাট বড়লোকের ছেলে বলে কখনও টাকার অভাব হয়নি ডেইটারের। তার চাহিদা সব সময়েই ছিল অন্য ধরনের। ‘এই যে,’ বলল ডেইটার, ‘বার্লিন, ব্রাসেল্‌স্‌, লণ্ডন, মাদ্রিদ, প্যারিস, রোম আর ভিয়েনা।’ অভিমানে ঠোঁট বাঁকা করল ডেইযি। ‘তুমি তো বললে মাত্র সাতটা শহরের কথা।’ ‘আপাতত এ-ই। প্রাগকে বাদ দিয়েছি।’ লিস্ট থেকে চোখ তুলে তাকাল ডেইটার। ‘তোমার কোনও আপত্তি আছে?’ ‘তা তো আছেই,’ বলল ডেইযি। ‘এই পৃথিবী কিন্তু আরও অনেক বড়। চিন, জাপান, ভারত, বাংলাদেশ, পাকিস্তান আর অস্ট্রেলিয়াকে বাদ দেয়া ঠিক নয়। আর আমেরিকা?’ ‘একবার কাজ শুরু হলে চারদিকে ছড়িয়ে পড়বে,’ বলল ডেইটার। ‘জিনিসটা তো এমনই। বাতাসে ভেসে পৌঁছে যাবে প্রতিটা মহাদেশে।’ ‘ডার্লিং, কথা ঠিক। তবে আমাদের উচিত ওদেরকে সাহায্য করা। সেটাই কি ভাল নয়?’ ভুরু কুঁচকে তালিকা দেখল ডেইটার। ‘ঠিকই বলেছ। আমাদের দশজনকে পাঠিয়ে দেব এশিয়া, অস্ট্রেলিয়া, আফ্রিকা আর আমেরিকার সবচেয়ে জনবহুল শহরে। এ ছাড়া থাকছে ইউরোপ। আরেক চুমুক শ্যাম্পেইন নিল ডেইযি। ‘গুড! চারপাশে ছড়িয়ে দিতে হবে। যাতে দ্রুত কাজ করে। চকচক করছে প্রেমিকার চোখ। আগে কখনও তাকে এত সুন্দরী মনে হয়নি ডেইটারের। মুচকি হাসল সে। ‘তুমি কিন্তু নেশা ধরিয়ে দিচ্ছ। তোমার মত প্রেমিকা না থাকলে বেঁচে কী লাভ!’ পরস্পরের চোখে চেয়ে হাসল ওরা। তারপর ঝাঁপ দিয়ে পড়ল বিছানায়। আঠারো বেশ কিছুক্ষণ হাঁটার পর সামনে থেকে গাড়ি আসতে দেখে ডানহাতের বুড়ো আঙুল ওপরে তুলল রানা। ব্রেকের ক্যাচক্যাচ আওয়াজে ওর পাশেই থামল রেনও ৫। ভেতরে রয়েছেন বয়স্কা দুই বোন। ধর্ষিতা হওয়ার ভয় নেই, ভাবছেন কিডন্যাপও হবেন না। ঝাপসা চোখে দেখলেন হিচ হাইকারের কাঁধে মিলিটারি হ্যাভারস্যাক। ধুলোয় ভরা ম্লান মুখ। গা থেকে আসছে পেট্রল ও ধোঁয়ার মৃদু গন্ধ। তবে ছেলেটার হাসি সত্যি আন্তরিক। কে বলবে একটু আগে লাশ পুড়িয়ে এসেছে! দুই বোনের মনে বিন্দুমাত্র সন্দেহ না এলেও রানা পেছন সিটে উঠতেই বত্রিশ দাঁত খিঁচিয়ে ওকে ভয় দেখাতে চাইল সাদা এক পুডল কুকুর। বারকয়েক হোঁচট খেয়ে রওনা হলো গাড়ি। দুই বোনের জীবনের বিশাল কাহিনী চুপচাপ শুনতে লাগল রানা। তবে মাইল দশেক যাওয়ার পর নেমে পড়ল এক গ্রামের কাছে। ওখানেই বাড়ি দুই বোনের। বিদায় নেয়ার আগে রানাকে মধুর হাসি উপহার দিলেন তাঁরা। বাস স্টপের খোঁজে চলল রানা। ওর ম্যাপ অনুযায়ী এখনও ষোলো মাইল দূরে ব্রায়ানকন শহর। সেখানেই যেতে হবে ওকে। দশ মিনিট পর বাস স্টপে পৌঁছল রানা। জানল, বাস কখন আসবে তার ঠিক নেই। রোদের ভেতর একটা বেঞ্চে বসে থাকল ও, পায়ের কাছে ব্যাগ। কপাল ভাল, আধঘণ্টার মধ্যেই এল রুপালি এক অটোকারস্ রিস্যাল্প কোচ। ক’জন যাত্রী নেমে যেতেই বাসে উঠল রানা। ঠাঁই হলো পেছনের সিটে। চোখ বুজে বসে থাকল ও। আবার যখন চোখ খুলল, বাস পৌঁছে গেছে ব্রায়ানকন শহরে। প্রধান বাস স্টেশন ব্যস্ত জায়গা। নানাদিক থেকে আসছে ও ছেড়ে যাচ্ছে বাস। গ্রেনোবল, অ্যাভিগনন থেকে শুরু করে উত্তরের প্যারিস, দক্ষিণ-পুবের ইতালি বা উত্তর-পুবের সুইট্যারল্যাণ্ডে যেতে হলে এটাই প্রধান জংশন। যাত্রীদের মাঝ দিয়ে পথ করে নিয়ে শহরের কেন্দ্রের দিকে চলল রানা। সোনার বার বইতে গিয়ে টনটন করছে কাঁধ। খিদেও লেগেছে খুব। কিন্তু আপাতত সময় নেই রেস্তোরাঁয় যাওয়ার। একটু পর পৌছুল ফাঁকা এক স্টেশনারি দোকানে। ভেতরে রয়েছে কাগজপত্র, কমপিউটার, প্রিন্ট কার্ট্রিজ, ফটোকপিয়ার মেশিন ও ডেস্কে এক তরুণী ক্লার্ক। মিষ্টি হাসে মেয়েটা। লুটিয়ে পড়েছে কাঁধে বাদামি চুল। হাতে রোমান্টিক উপন্যাস। নিজের সেরা হাসি দিল রানা। দেখলে যে-কেউ বলবে, এ লোক কখনও কোনও অপরাধে জড়াতে পারে না। তাক থেকে নিল পাতলা সাদা কাগজ, কালো মার্কার পেন, স্ট্যাম্প ও কালির প্যাড। মেয়েটার কাছে জানতে চাইল, ব্যবহার করতে পারবে ওঅর্ক স্টেশন? জবাবে মৃদু মাথা দুলিয়ে হাসল মেয়েটা। দেখিয়ে দিল কীভাবে চালু করতে হবে ফটোকপিয়ার ও ফ্যাক্স মেশিন। তরুণীর দিকে পিঠ রেখে উঁচু টেবিলের সামনে থামল রানা। মেঝেতে রাখল ভারী ব্যাগ। ওটা কাঁধ থেকে নামাতে পেরে খুশি। চারকোনা খয়েরি প্লাস্টিকের কপিয়ারের ওপরে বৃত্তাকার অংশে কাঁচের স্ক্যানার স্ক্রিন। শরীর দিয়ে ওটাকে আড়াল করল রানা। পকেট থেকে নিল কাগজে মোড়ানো সসেজ আকৃতির পাঁচটা জিনিস। টেবিলে পাশাপাশি রাখল ওগুলো। ওর কাজে লাগবে ইঙ্কপ্যাড। চৌকো ঢাকনি খুলে প্যাডে তর্জনীর চাপ দিল ও। আঙুলে উঠে এসেছে কালো কালি। এবার খুলল অফিস পেপারের সিল। একটা কাগজ নিয়ে রাখল অন্যান্য জিনিসের পাশে। পকেট থেকে বের করল মৃত খুনির ফোন। মেনু থেকে নিল নম্বর। চট্ করে দেখে নিল পেছনে। কাউন্টারের ওদিকে গভীর মনোযোগে উপন্যাসে মগ্ন তরুণী। কাগজ দিয়ে মোড়া প্রথম সসেজটা বের করল রানা। কাটা আঙুলটা ফ্যাকাসে ও রক্তহীন। যেটুকু রক্ত ছিল, সব শুষে নিয়েছে কাগজ। বামহাতের তর্জনীটার শেষ কড়ায় ভালভাবে কালি লাগাল রানা, তারপর ছাপ ফেলল কাগজের বুকে। দেখল ভালভাবেই পড়েছে ফিঙ্গারপ্রিন্ট। প্রথমটার কাজ শেষ। একে একে বাকি চারটে আঙুলের ছাপ কাগজে নিল রানা। কাগজে মুড়িয়ে নিল সব। অফিশিয়াল কাগজের বুকে ধরা পড়েছে বামহাতের পাঁচ আঙুলের ছাপ। এমন ছাপ নিতে পারলে খুশি হবে জেলখানার ডিউটি অফিসার। ওই এক হাতের ছাপই যথেষ্ট। কালি শুকাবার জন্যে অপেক্ষা করল রানা। খেয়াল করল বই থেকে মুখ তুলে ওকে দেখছে তরুণী। জবাবে দুর্দান্ত আকর্ষণীয় এক হাসি দিল রানা। আবার ঘুরল কাগজের দিকে। মার্কার পেনের খাপ খুলে কাগজে লিখল: একাকী নেকড়ে, এম.আর.নাইন বলছে: হ্যালো! এবার নিচে লিখে দিল ফোনের নম্বর ও অন্য নম্বরগুলো। শুকিয়ে গেছে ফিঙ্গারপ্রিন্টের ছাপ। স্ক্যানারে ঠিক জায়গায় কাগজটা রাখল রানা। ঢাকনি বন্ধ করে প্যান্টের পকেট থেকে নিল মানিব্যাগ। বের করল ইন্টারপোলের কমিশনার অ্যাল মার্লোর কার্ড। বছরখানেক আগে সে ছিল প্যারিসের সাধারণ ইন্সপেক্টর। তবে বেশকিছু কেস সমাধা করে নিজ যোগ্যতায় উঠে গেছে বহু ওপরের পদে। আপাতত আছে লিয়নে ইন্টারপোলের হেডকোয়ার্টারে। নায়কের মত চেহারা। দক্ষ, চতুর ও যোগ্য। অথচ, ছিল তার বৈবাহিক জটিলতা। দুঃখ করে রানাকে বলেছিল, ‘আমিও তোমার মতই একাকী নেকড়ে। কমিশনার মার্লোর মনে থাকার কথা সেই আলাপচারিতা। কোনও পুলিশ অফিসারের সাহায্য নেবে ভাবার পর থেকেই রানা ঠিক করেছে, কার কাছে চাইবে জরুরি তথ্য। কার্ডের নিচে রয়েছে অ্যাল মার্লোর ফ্যাক্স নম্বর। ওই নম্বর মেশিনে তুলে দিয়ে সবুজ বাটন টিপল রানা। গুঞ্জন ছাড়ল ফ্যাক্স মেশিন। ডিজিটাল রিডআউটে দেখল রিসিপেন্টের উদ্দেশে রওনা হয়েছে ফ্যাক্স। স্ক্যানারের ঢাকনি তুলে কাগজটা নিয়ে ভাঁজ করে মানিব্যাগে রাখল রানা। ব্যাগ তুলে ওটার ভেতর পুরল বাড়তি কাগজ, পাঁচ আঙুল, মার্কার পেন ও ইঙ্কপ্যাড। ফ্যাক্স ব্যবহারের জন্য মেয়েটাকে বুঝিয়ে দিল প্রাপ্য টাকা। একটা হাসি উপহার দিয়ে বেরিয়ে এল রোদে। একটু দূরেই রাস্তায় ওয়েস্ট বিন। ওটার ভেতর আঙুলগুলো ফেলে দিল। মাসের পর মাস বাইরের কেউ যায় না মঠে। নির্জন পাহাড়ে বুনো সব জন্তু খেয়ে নেবে সাধুদের লাশ। রানার উচিত পুলিশে ফোন করে জানিয়ে দেয়া, ওখানে কী ঘটেছে। তবে খুনির ফোন ব্যবহার করে কল করা হবে মস্তবড় ভুল। কয়েক ব্লক যেতেই রাস্তার কোণে পাবলিক ফোন বুথ পেল রানা। এ জিনিসই খুঁজছিল। কেউ নেই আশপাশে। এখনও এ শহরের পাবলিক ফোন বুথে কর্তৃপক্ষ বসায়নি সিসিটিভি ক্যামেরা। বাক্সের মত ছোট ঘরে ঢুকে ১৭ নম্বর ডায়াল করল রানা। ওদিক থেকে এক পুলিশ অফিসার কল রিসিভ করতেই বিকৃত কণ্ঠে বলল: ‘খুন হয়ে গেছে শ্যাতোস দে লা সান্তে ভিখযে দে পেলভোর সাধুরা।’ ক্রেডলে রিসিভার রেখে বেরিয়ে এল রানা। হনহন করে হেঁটে চলল শহরের আরেকদিক লক্ষ্য করে। ভাল করেই জানে, একটু পর পাহাড়ি পথে মঠের দিকে রওনা হবে একের পর এক ইমার্জেন্সি ভেহিকেল। সাধু হত্যার তথ্য ঠিক, তা জানলেই একদল পুলিশ ছুটে যাবে ওই টেলিফোন বুথে। আরও কিছুক্ষণ পর ফাঁকা এক রেস্তোরাঁ দেখে পেছনের টেবিলে গিয়ে বসল রানা। ওয়েইটার আসতেই অর্ডার দিল। পাঁচ মিনিট পর হাজির হলো দুটো প্রকাণ্ড স্যাণ্ডউইচ ও এক গ্লাস লাল ওয়াইন। স্যাণ্ডউইচে কামড় দিয়ে রানা টের পেল, আসলে কতটা ক্ষুধার্ত ও। খাবার শেষ করে আবারও বের করল মোবাইল ফোন। ইন্টারনেটে গিয়ে দেখল এ মুহূর্তে সোনার দর কত করে। তারপর আবারও একবার দেখল কন্ট্যাক্ট লিস্ট। একে একে নম্বরগুলোতে দশবার করে কল দিল। ফলাফল আগের মতই, রিসিভ করল না কেউ। কাউকে কোনও মেসেজ দিল না রানা। যোগাযোগ করেনি ফরাসী কমিশনার অ্যাল মার্লো। তাতে হতাশ নয় রানা। ওর ধারণা, সব প্রমাণ মিলিয়ে দেখার পর ঠিক সময়ে কল দেবে সে। ফোন রেখে রানা ভাবতে লাগল, কে আসলে সন্ন্যাসীর মঠের বিস্ফোরণ এক্সপার্ট। বেশ ক’জন মার্সেনারির নাম মনে পড়ল। নিজেদের কাজে দক্ষ তারা। প্রচুর টাকার বিনিময়ে যে-কোনও সীমান্ত পার করে পৌঁছে দেবে বেআইনি বোমা বা অস্ত্র। বিশেষ করে দু’জনের কথা মনে পড়ল রানার। ফোন দিলে খুশি হবে ওরা। তবে তাতে কাজ হবে বলে মনে হয় না। বেআইনি ব্যবসা গুটিয়ে নিয়ে সাধারণ জীবনে ফিরে গেছে ওরা। বেশকিছু ইণ্ডাস্ট্রিতে ব্যবহার করা হয় বোমা। গার্ডার উড়িয়ে দিতে, বড় গাছ ফেলতে, বা খনি খুঁড়তে, বরফ ভাঙতে, গভীর গর্ত তৈরিতে আইন মেনেই করা হয় এসব কাজ। তবে প্রচুর টাকা পেলে গোপনে বোমা বিক্রি করতে পারে যে-কেউ। এক কথায়, সপ্তাহের পর সপ্তাহ খোঁজ নিলেও হয়তো জানা যাবে না মঠের নিচে বিস্ফোরণ ঘটিয়েছে কে। সে কে, তা জানতে গেলে প্রথমেই ঠিক জায়গায় ছড়াতে হবে প্রচুর টাকা। সেটা আপাতত বড় বিষয় নয়। নগদ যে টাকা আছে ওর কাছে, তাতে না কুলালে তুলতে পারবে ব্যাঙ্ক থেকে যত খুশি ডলার। অবশ্য এতেও তথ্য পাওয়ার সম্ভাবনা কম। বর্তমান ফরাসী মার্সেনারিদের ভেতর এমন কেউ নেই, যে কিনা অন্তর থেকে সাহায্য করবে ওকে। অবশ্য ব্রায়ানকন শহরেই আছে ওর ঘনিষ্ঠ এক বন্ধু। প্রয়োজনে ওর জন্যে নিজের প্রাণ দিতেও দ্বিধা করবে না সে। এবার ঠিক করেছে সহায়তা নেবে তার কাছ থেকে। খাবারের বিল মিটিয়ে কাঁধে ভারী ব্যাগ তুলে রেস্তোরাঁ থেকে বেরোল রানা। চলেছে পরিচিত এলাকার দিকে। আধঘণ্টা পর থামল দোতলা এক সাদা বাড়ির সামনে। পাশেই এবড়োখেবড়ো ইঁটের তৈরি সরু গলি। বাড়ির দরজায় কলিং বেলে চাপ দিতেই ভেতর থেকে কী যেন বলে উঠল কেউ। রানা তৃতীয়বার বেল বাজাতেই খুলে গেল দরজা। ‘কে? ওহ্! আরেহ্, দোস্ত!’ রানাকে দেখে এক কান থেকে আরেক কানে গেল ইশতিয়াক আহমেদ ফারুকের হাসি। ‘কই, এসো!’ রানা ভেতরে পা রাখতেই পেছনে দরজা বন্ধ করে দিল সে। হাতের ইশারায় দেখাল কিচেনের দরজা। ‘আজকেও নষ্ট হলো কৃষক শালার ট্রাক?’ ‘না। এবার এসেছি অন্য কাজে।’ ‘চলো, কফি খেতে খেতে শুনি।’ কাঁধ থেকে ব্যাগ নামিয়ে টেবিলের পাশের মেঝেতে রাখল রানা। পাশাপাশি দুটো চেয়ারে বসল দুই বন্ধু। একটা মগে কুচকুচে কালো কফি ঢেলে রানার সামনে দিল ইশতিয়াক। নিজেও নিল এক মগ। বলছিলে কী যেন কাজে এসেছ? জড়িয়ে গেছ কোনও ঝামেলায়?’ ‘না,’ মাথা নাড়ল রানা। ‘তবে তোমার কাছ থেকে নেব বেশকিছু জিনিস।’ সাদা মুলো বের করে বিশাল এক হাসি দিল ইশতিয়াক। ‘তোমাকে না দেয়ার মত কিছুই নেই, দোস্ত! ভুলব না, আমার জীবনে এসেছিলে স্বর্গের দূত হয়ে। নইলে বসনিয়ায় খুন হতাম সার্ব সোলজারদের হাতে। আহত, শরীরে এক তিল শক্তি নেই। আর ওই ছয় পিশাচ কয়েন দিয়ে টস্ করছিল, কে আগে গুলি করবে আমার বুকে। ভাবলে গলা শুকিয়ে যায়, খালি হাতে ছয় সৈনিককে খতম করে আমাকে পৌঁছে দিয়েছিলে বহু দূরের হাসপাতালে। দোস্ত, বলে ফেলো, কী লাগবে।’ ‘চাই তিনটে বিষয়ে সাহায্য,’ বলল রানা। ‘শুধু তিন বিষয় কেন, তুমি চাইলে দেব আমার সবই।’ ‘প্রথমে চাই ছোট এক বিষয়ে সহায়তা। দ্বিতীয়টা তার চেয়ে একটু বড়। আর তৃতীয়টা বিশাল।’ কফিতে চুমুক দিল রানা। ‘তুমি বললে জান দিয়ে দেব, দোস্ত্।’ অভিমানের ছাপ পড়ল ইশতিয়াকের মুখে। তুমি তো জানো, বেইমান নই!’ ‘প্রথম কথা, আমি একঘণ্টা ধরে গোসল করতে চাই।’ ‘খুবই উচিত,’ মাথা দোলাল কুচকুচে কালো দানব। ‘গা থেকে কেমন পেট্রল আর ধোঁয়ার গন্ধ পাচ্ছি। …এবার দ্বিতীয় যে জিনিস লাগবে, সেটা বলো।’ ‘তোমার কাছ থেকে নেব একটা FAMAS রাইফেল আর একটা কালাশনিকভ। সঙ্গে চাই প্রচুর পরিমাণে গুলি।’ ‘তাতে কোনও সমস্যা নেই। তৃতীয় জিনিসটা কী?’ ‘ধার দেবে তোমার হামার। কত দিনের জন্যে নিচ্ছি, সেটা বলতে পারব না। হয়তো শেষে ফেরতই পাবে না।’ চোখ বড় বড় করে রানাকে দেখল ইশতিয়াক। খপ করে করে ধরল বন্ধুর ডানহাত। ‘গুরু, ওস্তাদ আমার! তুমি কি সত্যিই পীর-আউলিয়া হয়ে গেলে?’ হাতটা ছুটিয়ে নিয়ে শুরু করেছিল রানা, ‘আমি…’ ওকে থামিয়ে দিল ইরাকি যোদ্ধা, ‘ওই হারামি হামারের জ্বালায় জীবন আমার যায় যায়! ওটার জন্যেই তো যত ঝামেলা! আর তুমি একেবারে চেপে ধরেছ সমস্যার গোড়া।’ ‘গোড়া? একটু খুলে বলো তো,’ কৌতূহলী হলো রানা। ‘গত ক’দিন আগে প্রিসিলি… তোমার সঙ্গে পরিচয় করিয়ে দিতে পারিনি… আমার প্রেমিকা… ভোরে ওকে নিয়ে ঘুরতে গেলাম হামারে চেপে। ভেবেছি মুগ্ধ হবে। শহরের মাঝ থেকে ঘুরিয়ে আনলাম দেড় শ’ কিলোমিটার বেগে। তাতেই আমার লেজ, চেপে ধরল প্রিসিলি। এত বিপজ্জনক গাড়ি ঠিকই একদিন খুন করবে আমাকে। ততদিনে হয়তো ওর চারটে ছেলেমেয়ে হয়ে গেছে! তখন কী হবে? এটাই হচ্ছে ওর আর আমার সমস্যা। গত ক’দিন ধরে ফোন রিসিভ করে না। বান্ধবীকে দিয়ে বলিয়ে দিয়েছে, ওকে সংসারে পেতে চাইলে বিক্রি করতে হবে হামার। এরপর থেকে ছিলাম ভীষণ দ্বিধার ভেতর। তবে একটু আগে তুমি যখন বললে ওটা নেবে, তখন মনে হলো, এটাই চান স্বর্গের মালিক। প্রিসিলিকে বলব ঘাড় থেকে নামিয়ে দিয়েছি ওটাকে। ক’দিনের ভেতর বিয়ে করব। আর তারপর পটাপট নেব একটার পর একটা বাচ্চা। ধরে নাও আমার হামার হয়ে গেছে তোমার।’ মাথা নাড়ল রানা। ‘বদলে কিছু নিতে হবে তোমার।’ ‘পুরো একটা ডলার ছাড়ো, ব্যস, ঝামেলা খতম!’ টান দিয়ে ব্যাগ তুলে টেবিলে রাখল রানা। ওটা থেকে বের করল সোনার বার। ‘যা নেব, সেসবের জন্যে এটা রাখবে।’ সোনার ভারী পাত হাতে তুলল ইশতিয়াক। ওজনের কারণে পুরো একইঞ্চি নেমেছে পেশিবহুল বাহু। এপাশ- ওপাশ ঘুরিয়ে দেখল জিনিসটা। বিস্ফারিত হয়েছে চোখ। ‘নকল?’ ‘আসল। চব্বিশ ক্যারেটের। ওজন সাড়ে সাত কেজি। প্রতি কেজির দাম ত্রিশ হাজার ইউরোর একটু বেশি। তবে হলমার্ক নেই বলে দাম একটু কম পাবে।’ ‘ব্যাপার কী, দোস্ত? শেষে ব্যাঙ্ক ডাকাতি শুরু করলে?’ ‘না, তা করিনি।’ ‘এত সাহস নেই যে জিজ্ঞেস করব কোথা থেকে পেলে।’ ‘এ ব্যাপারে জানতে না চাওয়াই বুদ্ধিমানের কাজ।’ ‘সোনার এই টুকরো দিয়ে আমি কী করব?’ ‘রেখে দেবে। দরকার হলে তখন বিক্রি করবে।’ ‘ফেঁসে যাব না?’ ‘ভিনসেন্ট গুগলের সঙ্গে কথা বললে বিক্রির ব্যবস্থা করে দেবে সে।’ ‘সে তো বহু টাকার ব্যাপার।’ ‘হামার জিপ, দুই রাইফেল আর অ্যামিউনিশনের বদলে। আর তোফা গোসল পুরো ফাও।’ ‘আমি তো এমনিতেই ওগুলো দিচ্ছি, রানা!’ ‘তো ধরে নাও তোমার চার ছেলেমেয়ের লেখাপড়ার খরচ হিসেবে ওটা উপহার।’ চেইন আটকে আবারও মেঝেতে ব্যাগ রাখল রানা। ‘আরেকটা কথা, হামার নিয়ে আমি কোনও বিপদে জড়িয়ে গেলে, তোমার কাছে আসবে পুলিশ। তাদেরকে বলে দেবে, চুরি হয়ে গেছে গাড়িটা। পুলিশে জানাতে যাচ্ছিলে। মুখ সামলে কথা বললে কোনওভাবেই তোমাকে ফাঁসাতে পারবে না।’ মাথা দোলাল ইশতিয়াক। ‘তোমার কয় বাক্স গুলি লাগবে, রানা? আপাতত আছে একেকটা রাইফেলের জন্যে দশ বাক্স করে গুলি।’ ‘তাতেই চলবে।’ ‘তো গোসল করে এসো। দু’জন মিলে গুছিয়ে ফেলব রাইফেল আর গুলির বাক্স। উঠে গিয়ে দরজার পাশের বড় পেরেক থেকে কী যেন নিল ইশতিয়াক। ফিরে এসে চেয়ারে বসে টেবিলের ওপর রাখল হামারের চাবি। ‘তুমি আজই রওনা না হলে পরিচয় করিয়ে দেব প্রিসিলির সঙ্গে। মাথা নাড়ল রানা। ‘এবার আর সময় করে উঠতে পারব না।’ প্রিয় বন্ধু গেস্টরুমে ঢুকতেই বিড়বিড় করল ইরাকি যোদ্ধা, ‘বুঝেছি, তোমাকে পাব না আমার বিয়ের অনুষ্ঠানে!’ উনিশ মনের চোখে একটা মানচিত্র এঁকে নিয়েছে মাসুদ রানা। ব্রায়ানকন শহর থেকে চারঘণ্টা দক্ষিণে গেলে পৌঁছুবে নিস শহরে। আগে ওটা নিয়ন্ত্রণ করত সিসিলিয়ান ক্রাইম বসেরা। আজকাল তাদের হটিয়ে সাহসী একদল লুঠেরা চালায় শহরের ড্রাগ র‍্যাকেট ও পতিতালয়। ওখান থেকেই খোঁজ নেয়া যেতে পারে কে বোমা বসিয়েছে সাধুদের মঠে। অথবা যেতে হবে ব্রায়ানকন থেকে আড়াই শত কিলোমিটার দূরে মার্সেই শহরে। হামার জিপে করে ওখানে পৌঁছুতে লাগবে বড়জোর তিনঘণ্টা। খারাপ শহর হিসেবে নিসকে দশে সাত দেবে রানা। তার এক ধাপ ওপরে রয়েছে মার্সেই। সংগঠিত অপরাধী ও দুর্নীতিগ্রস্ত পুলিশ প্রশাসনের শহর ওটা। বরাবরের মতই পরস্পরের বিরুদ্ধে লড়ছে গলাকাটা কর্সিকান, তুর্কি, মাগরেবি, পিয়েনোয়া, সেনেগালিয, মানউশ ও ইয়েনিশ জিপসি অপরাধীরা। জুয়া, অস্ত্র, কিডন্যাপিং, টাকার বিনিময়ে খুন, জালিয়াতি, কারও ব্যবসা বা বাড়িতে আগুন দেয়া- এসব নিয়েই আছে ওরা। ড্রাগ ব্যবসা দখলের জন্যে সর্বক্ষণ চলছে খুনোখুনি ও দলাদলি। তবে ইদানীং নতুন একদল ক্রাইম বস চেপে বসেছে অন্যদের ঘাড়ে। তারা যেন হায়েনার পালে সিংহ। আর সে কারণেই বহু গুণ বেড়েছে অপরাধের মাত্রা। পূর্ব ইউরোপ থেকে হুড়মুড় করে অস্ত্রের চালান আনছে রাশান মাফিয়ারা। অনেকেরই রয়েছে মিলিটারি ট্রেইনিং। তাদের কাছে মানুষের মূল্য পিঁপড়ের চেয়েও কম। একে একে খুন হচ্ছে মিলিউ দলগুলোর ক্রাইম বসরা। রানার মনোমানচিত্রে রয়েছে আড়াই লাখ বর্গমাইলের এক এলাকা। তার ভেতর এক শত ছিয়ানব্বুই হাজার বর্গমাইলের একটা এলাকা বেছে নিয়েছে ও। এরই ভেতর কোথাও রয়েছে মিলিটারি ট্রেইনিংপ্রাপ্ত একদল খুনি। তারাই খুন করেছে শ্যাতোস দে লা সান্তে ভিখযে দে পেলভোর নিরীহ সাধুদেরকে। খুনিদের ভেতরে রয়েছে এক লোক, যে কিনা রাশান সিগারেটে অভ্যস্ত। মৃত সাধুর কপালে টিপে আগুন নিভিয়ে নিয়েছিল সে। মার্সেইর আণ্ডারওঅর্ল্ড রাশান ক্রাইম বসেরা দখল করে নিয়েছে বলেই ওই শহরটা বেছে নিয়েছে রানা। এ মুহূর্তে দক্ষিণ-পশ্চিম মোটর-ওয়ে ধরে ঝোড়ো বেগে মার্সেইর দিকে চলেছে ওর কালো এইচওয়ান হামার। জানালা দিয়ে হু-হু করে আসছে বিকেলের শীতল হাওয়া। পাশের প্যাসেঞ্জার সিটে বসে আছে দুই লাখ ইউরো দামের সোনার বার নিয়ে রানার ব্যাগটা। পেছনের বুটে একটা হোল্ডঅলে রয়েছে দুটো অটোমেটিক রাইফেল ও কয়েক শ’ রাউণ্ড গুলি। যে কাজে নেমেছে রানা, তাতে খুব জরুরি ছিল হামার গাড়িটা। ওটা ওকে নেবে দুর্গম যে-কোনও এলাকায়। প্রয়োজনে কাজ করবে মোবাইল ক্যাম্প হিসেবে। বলা চলে মিলিটারি অরিজিনের সিভিলিয়ান ব্যাটল ওয়্যাগন ওটা। গোঁ-গোঁ আওয়াজ তুলছে শক্তিশালী ইঞ্জিন। বিকেলের তপ্ত পরিবেশ শীতল হয়নি, এমন সময়ে মার্সেই শহরে পৌঁছুল রানা। দূর থেকে শহরটা দারুণ আকর্ষণীয়। পেছন দিকে ঝোপঝাড়ে ভরা উঁচু, পাথুরে জমি। অবশ্য কাছ থেকে দেখলে সহজেই চোখে পড়ে, ক্ষয়ে যাচ্ছে নগরসভ্যতা। শহরের মূল কেন্দ্র এড়িয়ে শহরতলীর দিকে চলল রানা। আগেও ওদিকে গেছে বিসিআই-এর বিপজ্জনক মিশনে। জায়গাটা উত্তরদিকের ডিসট্রিক্ট। চারপাশে সস্তা মালসামান দিয়ে তৈরি করা পুরনো অ্যাপার্টমেন্ট। বহু আগেই ভেঙে ফেলার কথা, তবে গেরাজ্জি করেনি শহর কর্তৃপক্ষ। শহরের ওদিকে চলে না সাধারণ আইন, সঙ্ঘবদ্ধ অপরাধীরা তৈরি করে নিয়েছে নিজেদের নিয়ম। এখন লা ক্যাস্টেলেইন নামের ডিসট্রিক্টের দিকে চলেছে রানা। মজুরদের জন্যে তাড়াহুড়ো করে সত্তর দশকে তৈরি করা হয়েছিল অপ্রশস্ত অ্যাপার্টমেন্ট ব্লক। তখনও সবাই জানত, কাজ না পেলে ওখানে থাকবে না মজুররা। তারপর এল অর্থনৈতিক মন্দা। বন্ধ হতে লাগল একের পর এক ফ্যাক্টরি। তখন বাধ্য হয়ে অপরাধে জড়াল হাজার হাজার মজুর। ঠাঁই পেল সরকারি জেলখানায়। নানান ধরনের অপরাধীতে ভরে গেল মার্সেইর ওদিকের এলাকা। আগের মতই আছে জায়গাটা। মেক্সিকান বসতির ফ্যাকাসে জীর্ণ রাস্তায় এগিয়ে চলেছে রানার হামার। দেখলে যে কেউ বলবে, এটা তিন সালের যুদ্ধ-বিধ্বস্ত ইরাকী এলাকা। চারপাশে ধুলোবালি ও ভাঙা বাড়িঘর। এখানে- ওখানে আগুনে পোড়া গাড়ি। প্রতিটি দেয়ালে বাজে ছবি ও তার চেয়েও বাজে মন্তব্য। লোহা বা কাঠের বার দিয়ে বন্ধ প্রতিটি বাড়ির নিচতলার জানালা। দেখলে মনে হবে ওগুলো জেলখানা। পরিত্যক্ত দালানের মাঝে হলদে হয়েছে সবুজ ঘাসের চাপড়া। দশ বা পনেরো বছর আগে যেসব বাড়ি নির্মাণ করতে গিয়েও কাজ বন্ধ রাখা হয়েছে, সব পড়ে আছে আধ-খাপচা অবস্থায়। চারদিকে ধুলোয় ভরা ঝোপঝাড়। দিনেও শোনা যাচ্ছে ঝিঁঝিঁ পোকার ডাক। রাস্তার পাশে সাদা, ধূসর বা রুপালি রঙের পুরনো সব গাড়ি। ওগুলো দেখলে যে কেউ ভাববে, চারপাশ থেকে হারিয়ে গেছে রঙ। আসলে আশা নেই কারও মনে। পথে পথে ঘুরছে শার্টহীন কিশোর ও তরুণদের দল। মারামারি বা ঝগড়া চলছে নিজেদের ভেতর। পাশ দিয়ে গাড়ি গেলেই ছুঁড়ে দিচ্ছে ইঁট-পাটকেল। তবে হামার জিপের দিকে এল না ইঁট। ছেলেদের চোখে- মুখে সতর্কতার ছাপ দেখছে রানা। তাতে অবাক হওয়ার কিছু নেই। ব্রায়ানকন শহরে ইশতিয়াকের অতিরিক্ত বড় গাড়িটাকে আপদ মনে হলেও, মার্সেইর নোংরা ও বিপজ্জনক রাস্তায় অন্যকিছু প্রকাশ করে ওটা। ভয়ঙ্কর হিংস্র চেহারা হামারের। তার ওপর কালো টিন্টেড জানালা যেন ছেলেদেরকে বলছে: ওই কাঁচের ওপাশে বসে আছে যে-লোক, সে সত্যিই অনেক বিপজ্জনক! তেড়িবেড়ি করলে খুন হবে ওরা। কারণ যারা এ ধরনের গাড়ি মার্সেইর এসব এলাকায় চালায়, সাধারণত তারাই নিয়ন্ত্রণ করে এই এলাকা। টাকা সংগ্রহ করে, জানিয়ে দেয় কে বাঁচবে আর কে মরবে। কাজেই হামারের দিকে পাথর ছুঁড়লে পালিয়ে যেতে হবে দেরি না করে। নইলে গাড়ি থেকে নেমেই অন্তত বিশটা গুলি করে ছেলেটাকে খুন করবে মালিক। তাতেই শেষ হবে না সব। খুন হবে ওর বন্ধু, পরিবার ও পরিচিত সবাই। কাজেই এ ধরনের গাড়ি দেখলে সম্মান না দেখিয়ে উপায় নেই মার্সেইর ছেলেদের। এদেরকে দেখে খারাপ লাগছে রানার। কিছুদিনের ভেতর সহজে টাকা উপার্জন করতে গিয়ে ড্রাগ বিক্রি ও পাচারের অপরাধে জেলে যাবে এরা। যারা রয়ে যাবে বাইরে, তাদের কপালও মন্দ। যে-কোনও দিন পিঠে গুলি বা ছুরির গভীর ক্ষত নিয়ে চিরকালের জন্যে ঘুমিয়ে পড়বে ড্রেনের পাশে। মার্সেই শহরে মানুষের গড় আয়ু বড় কম। আরেকটা পোড়া গাড়ি পাশ কাটিয়ে ভাবল রানা: দুই দলের গোলাগুলি শুরু হলে বিপক্ষ দলকে খুনের পর নিয়ম এখন লাশ সহ গাড়িতে আগুন দেয়া। এরা ওটাকে বলে ‘শিককাবাব’ তৈরি করা। আগ্নেয়াস্ত্রের অভাব নেই চারপাশে। সবার সুদূর স্মৃতিতে আজও রয়ে গেছে, একসময় এদিকে ছিল পুলিশ ও আদালতের আইন-শৃঙ্খলা। আগেরবার যখন এসেছে রানা, তার চেয়েও চারদিকের অবস্থা বহু গুণ খারাপ দেখতে পাচ্ছে। চোরাবালির মত হতাশা ছাড়া কিছুই নেই মানুষের মনে। ভালভাবে বাঁচার উপায় নেই। আবার প্রথম থেকে গড়তে হবে সব। অথচ, উদ্যোগ নেয়ার মত বড় নেতা নেই। ক্ষয়ে যাচ্ছে মানব- সভ্যতা। যারা করেছে শহরের এ হাল, তাদের হাত থেকে শান্তিপ্রিয় মানুষকে বাঁচাতে হলে, একমাত্র উপায় শিকড় থেকে নরপশুগুলোকে ঝাড়েনংশে উপড়ে ফেলা। কে জানে, ভবিষ্যতে হয়তো ‘বন্দুক-যুদ্ধে’ নামবে ফ্রেঞ্চ সরকার। কিছুক্ষণ পর পরিচিত এলাকায় পৌছুল রানা। রাস্তার পাশে এক গাছের ছায়ায় রাখল হামার। বন্ধ করল ইঞ্জিন। একটু দূরে পুরনো এক পাঁচতলা বাড়ি। চারদিকে আবর্জনা ও ঝোপঝাড়। সিটে চুপ করে বসে থাকল রানা। টিন্টেড কাঁচের ওদিক থেকে চোখ রেখেছে বাড়ির সদর দরজার ওপর। রাতের আঁধার নামার পর সঠিক সময়ে কাজে নামবে, সেজন্যে অপেক্ষা করছে ও।  

   বিশ দীর্ঘ অপেক্ষা করতে হলেও তাতে বেশ অভ্যস্ত রানা। চুপ করে বসে আছে গাড়ির ভেতর। কেউ ভাবতেও পারবে না প্রায় নিথর এই যুবক মুহূর্তে হয়ে উঠতে পারে ভয়ঙ্কর বিপজ্জনক। চোখ রেখেছে বাড়ির দরজার ওপর। একটু আগে নেমেছে রাতের আঁধার। কিছুক্ষণের মধ্যেই নীল হুডি পরা এক কিশোর এসে থেমেছে দরজার কাছে। পরনে ফ্যাকাসে নীল জিন্স, পায়ে সাদা ট্রেইনার কেস্। ছেলেটার বয়স বড়জোর পনেরো। কার জন্যে যেন অপেক্ষা করছে। ক’মিনিট পেরোবার পর বাড়ির সামনে থামল তুবড়ে যাওয়া এক বিএমডাব্লিউ গাড়ি। ওটা থেকে নামল অপেক্ষাকৃত লম্বা তিন তরুণ। তারা ছেলেটার চেয়ে বয়সে বছর চারেক বড়। পরনে একই ধরনের পোশাক। এরা সবাই একই দলের। ছেলেটাকে বাইরে রেখে বাড়ির ভেতর হারিয়ে গেল তিন তরুণ। এরই ভেতর রানা বুঝেছে, ওরা ওই বাড়ির কেউ নয়। তবে হাঁটাচলা দেখলে যে কেউ ভাববে, চারপাশের সবকিছুর মালিক তারাই। এ ধরনের ছেলেরা হয় অত্যন্ত নির্মম ও বেপরোয়া। আর এদের কারণেই এত সফলভাবে চলে ড্রাগসের ব্যবসা। প্রতিটি ধাপে থাকে একজন করে বস। তার কথা মেনে চলে নিচের কর্মীরা। চোখ রাখা হয় নিচের সবার ওপর। দলের প্রথম ধাপের কর্মীর কাজ ড্রাগ বিক্রির আস্তানার সদর দরজার দিকে চোখ রাখা। বিপদ দেখলেই ওপরের ধাপের তরুণকে ফোন করে সে। সেই বিপদ হতে পারে এলাকায় পুলিশের রেইড, বা বিপক্ষ দলের হামলা। অন্য দলের আক্রমণ হলে চট্‌ করে ভেগে যায় না এলাকা দখলকারী দলটি। গোলাগুলি শুরু হলে বেশিরভাগ সময় লড়াই শেষ হয় রক্তারক্তির মাধ্যমে। তবে পুলিশের রেইড হলে নজরদার ছেলেটা খবর জানিয়ে দিলেই দেরি না করে পালিয়ে যায় বাড়ির ভেতরের ড্রাগ বিক্রেতা। এরা দ্বিতীয় স্তরের কর্মী। তাদের মাধ্যমেই হুড়মুড় করে ড্রাগ লর্ডদের হাতে পৌঁছায় টাকা। কপাল ভাল হলে প্রতিদিন প্রতিটি বিক্রেতার কাছ থেকে আসে বারো থেকে পনেরো হাজার ইউরো। গাঁজা থেকে শুরু করে সব ধরনের ড্রাগ বিক্রি করে বলে খুব সতর্ক থাকে বিক্রেতারা। বিপদ আসছে শুনলেই ড্রাগ নিয়ে পালিয়ে যায় বাড়ি ছেড়ে। আজকের রাতের পরিবেশ গুমোট। আকাশে একটা তারা নেই। বাতাসে কেমন তার পোড়া একটা গন্ধ। বোধহয় বেশিক্ষণ লাগবে না বজ্রপাত সহ ঝড়বৃষ্টি শুরু হতে। বাড়ির সামনে রাস্তার ল্যাম্প পোস্ট থেকে আলো পড়েছে ডিলারের বিএমডাব্লিউ গাড়ির ওপর। কোথায় যেন হারিয়ে গেছে জগতের সব রঙ। রানার সামনের দৃশ্যটা যেন ক্যামেরায় তোলা উনিশ শতাব্দীর লালচে হয়ে যাওয়া পুরনো ছবি। তিলতিল করে পেরিয়ে চলেছে সময়। এখন বাজে রাত দশটা। আর বেশিক্ষণ লাগবে না, হাজির হবে খদ্দেররা। আপাতত রাস্তা প্রায় ফাঁকা। হামারের দরজা খুলে নেমে পড়ল রানা। গাছ ও ঝোপঝাড়ের ছায়ার মাঝ দিয়ে চলল বাড়ির দিকে। জ্যাকেটের নিচে ধরে রেখেছে রাইফেল। অনায়াসেই লুকিয়ে রাখা যায় সাবমেশিন গানের মত। ডান বগলের কাছে ওটার বাঁট। কোমরের কাছে ঝুলছে বেঁটে-মোটা নল। চট্‌ করে কেউ বুঝবে না, ওটা ফুল বোর অ্যাসল্ট রাইফেল- বুলপাপ। দ্বিতীয়বার ওদিকে চোখ গেলে শত্রু বুঝবে, এখন প্রথম কাজ হওয়া উচিত প্রাণ হাতে নিয়ে পালিয়ে যাওয়া। কিন্তু দ্বিতীয়বার দেখার কোনও সুযোগই পেল না এই বাড়ির সামনের নজরদার। অন্ধকারের সুযোগ নিয়ে তার ঘাড়ের কাছে পৌঁছে গেছে রানা। ছেলেটা কিছু বোঝার আগেই জ্যাকেট থেকে FAMAS রাইফেল বের করে তার মুখের দিকে তাক করল ও। ল্যাম্প পোস্টের আলোয় কাছ থেকে ছেলেটাকে দেখে মনে হলো, তার বয়স হবে ষোলো। ওপরের ঠোঁটে পাতলা গোঁফ। কিশোর বয়সী হলেও শিখছে সে দ্রুত। নিজের নাক বরাবর রাইফেলের নল আর কঠোর চেহারার এক লোককে দেখে বিস্ফারিত হলো তার দু’চোখ। একহাতে রাইফেল ধরেছে রানা। অন্যহাত বাড়িয়ে দিয়েছে কিশোরের দিকে। নিচু গলায় বলল, ‘তোমার ফোনটা।’ সরু হয়ে গেল ছেলেটার দুই চোখ। প্যান্টের পকেট থেকে মোবাইল ফোন নিয়ে রাখল রানার বাড়ানো তালুর ওপর। ফুলে আছে ছেলেটার প্যান্টের ব্যাক পকেট। ওটার দিকে ইশারা করল রানা। ‘এবার ওটাও দাও।’ নব্য গ্যাংস্টার হওয়ার জন্যে শিখছে নানান চাতুরি। একতিল নড়ল না ছেলেটা। তবে ওই লোকটার চোখ ভীষণ কঠোর। বাড়ানো হাতটা ফিরিয়ে এনে রাইফেলের সামনের কালো পলিমারের গ্রিপ চেপে ধরল রানা, চট্ করে পিস্তল গ্রিপ থেকে ডানহাত চলে গেল রিসিভারের ওপর। খটর খট আওয়াজে চেম্বারে ঢুকল ইশতিয়াকের ৫.৫৬×৫৪ এমএম ন্যাটো বল অ্যামিউনিশন। ওই শব্দে গলা শুকিয়ে যাবে যে কারও। এবার আর ছেলেটার সময় লাগল না পকেট থেকে মোবাইল বের করে রানার দিকে বাড়িয়ে দিতে। ওটা নিয়ে সহজ সুরে বলল রানা, ‘ফিরে যাও মায়ের কোলে। আর কখনও এখানে এসো না।’ বাড়িটার দিকে দ্বিতীয়বার না চেয়ে ছুটল কিশোর ছেলেটা। বুঝে গেছে, আজই শেষ হতে যাচ্ছিল ওর জীবন। আবারও জ্যাকেটের ভেতর রাইফেল রাখল রানা। একবার দেখল ডানে ও বামে। আশপাশে কেউ নেই। বোধহয় এরই ভেতর প্রথম খদ্দেরের জন্যে অপেক্ষা করছে ড্রাগ ডিলার। তবে আজকে বিস্মিত হতে হবে তাকে। বাতির নিচ দিয়ে হেঁটে গিয়ে ময়লা কাঁচের দরজা খুলে ভেতরে ঢুকল রানা। সামনেই ফয়ে। বাতাসে ভাসছে প্রস্রাবের দুর্গন্ধ। কয়েক গজ দূরে ধাতব রেইলিং দেয়া ওপরে ওঠার সিঁড়ি। নোংরা সব মন্তব্য লেখা দেয়ালে, কখনও রঙ করা হয়নি। প্রস্রাব ও বিয়ারের দাগে ভরা সিঁড়ির ধাপ নেড়া কংক্রিটের তৈরি। মেঝেতে শুকনো বমি ও রক্ত। এ বাড়িতে পরিষ্কার কর্মীর ঠাঁই নেই। ওপর থেকে আসছে ধুপধুপ শব্দে রক মিউযিকের গর্জন। সেটাকে দমিয়ে দেয়ার জন্যে চিৎকার করে কাঁদছে এক বাচ্চা ছেলে। তাকেও ছাপিয়ে উঠেছে এক মহিলার তর্জন-গর্জন। রানা যেমন ভেবেছে, সেভাবেই প্রথমতলার সিঁড়ির ল্যাণ্ডিঙে দাঁড়িয়ে আছে সেই তিন তরুণ ডিলার। পায়ের কাছে পেটমোটা এক স্পোর্ট ব্যাগ। ওটার ভেতরের জিনিস বিক্রি হলে হয়তো সে টাকায় কেনা যাবে ব্র্যাণ্ড নিউ কোন ও মার্সিডিয গাড়ি। বামের তরুণের চোখ দেখে রানা বুঝল, নিজেও সে ড্রাগ অ্যাডিক্ট। ডানের তরুণ অতিরিক্ত মোটা। বিপদ হলে ছুটে পালিয়ে যাওয়ার সাধ্য তার নেই। মাঝের জনকে মনে হলো সতর্ক। দলের নেতা সে-ই। তার দিকে চোখ রেখে সিঁড়ি বেয়ে উঠতে লাগল রানা। ল্যাণ্ডিঙে পৌঁছে তাদের পাশ কাটিয়ে চলেছে ওপরতলায়। কিন্তু তিন ধাপ উঠেই ঘুরে তিন ডিলারের দিকে রাইফেল তাক করল রানা। ও নিজে আছে ওপরের ধাপে। এদিক দিয়ে পালাতে পারবে না তিন তরুণ। নিচতলা দিয়েও পালিয়ে যাওয়া সম্ভব নয়। তা ছাড়া, এরা ভাববে একা আসেনি এই লোক। সামনের দরজা পাহারা দিচ্ছে দলের অন্যরা। সতর্ক তরুণের দিকে রাইফেল তাক করল রানা। ঝামেলা এলে তা আসবে এর কাছ থেকেই। তবে এদের মত ছোট ডিলারের কাছে সাধারণত আগ্নেয়াস্ত্র থাকে না। এদের দৌড় সুইচ-নাইফ পর্যন্ত। ড্রাগস্‌ দলের ওপরের ধাপ থেকে শুরু পিস্তলের চল। নিজেদের প্রতিটি কুকীর্তির জন্যে তৃতীয় স্তরের যুবকের কাছে জবাবদিহি করে ডিলার। সে যুবকের পদ অনেকটা ম্যানেজারের মত। দলে নতুন সদস্য নেয়া, তাদেরকে নিয়ন্ত্রণ করা, এবং বেশি বাড়াবাড়ি করলে খুন করা তার দায়িত্ব। নিজ এলাকা নিয়ন্ত্রণ করে ম্যানেজার। কয়েকটি বাড়ির তিন থেকে চারজন ডিলারের মাধ্যমে বিক্রি করে ড্রাগ্‌স্‌। ওই তিন বা চার বাড়ি পাহারায় থাকে দশ থেকে বারোজন কিশোর। প্রতিটি বাড়ি থেকে যে টাকা সংগ্রহ করে ম্যানেজার, সব পৌঁছে দেয় মাঝ স্তরের এক নেতার কাছে। মধ্যবয়স্ক সেই লোক সিনিয়র ম্যানেজার। কতগুলো বাড়ি নিয়ন্ত্রণ করবে, তা নির্ভর করে তার বয়স, সাহস ও চাতুরির ওপর। ওই স্তর থেকেই শুরু ওপরে ওঠার মইয়ের প্রথম ধাপ। এই এলাকার ম্যানেজারকে চেনে রানা। এখানে এসেছে তার কাছ থেকে জরুরি তথ্য পাওয়ার আশায়। তবে নিচের সবাইকে ঘাবড়ে না দিলে দেখা দেবে না ম্যানেজার। নিচের সবার ওপর চোখ রাখছে সে। দলের বিরুদ্ধে যায় এমন কিছু করলে শাস্তি দেবে। উৎসাহিত করবে বিশ্বস্ত হতে। কেউ বেইমানি করলে তার নির্দেশেই খুন হবে সেই তরুণ। নিষ্কম্প হাতে রাইফেল ধরে জানতে চাইল রানা, ‘এখনও এ এলাকা ড্যামিকো কর্মিনির?’ বদ্ধ জায়গায় হাই-ভেলোসিটি ৫.৫৬ ন্যাটো বুলেট যে বিকট আওয়াজ করবে, তাতে উপস্থিত সবার কানের পর্দা ফাটবে। ছিন্নভিন্ন হবে মাঝের তরুণের মগজ। অবশ্য রানা চাইছে না গুলি করে নিজের কানের বারোটা বাজাতে। বড় বড় চোখ করে ওকে দেখছে বামদিকের ড্রাগ আসক্ত তরুণ। মোটা ছেলেটা যেন ভারী শরীরের খরগোশ, রাতের আঁধারে শিকারির টর্চের আলোয় চমকে গেছে। ভ্রু কুঁচকে ফেলেছে মাঝের সতর্ক তরুণ। এটা অন্য দলের স্বাভাবিক হামলা বলে মনে হচ্ছে না তার। আস্তে করে মাথা দোলাল সে। ‘শুনি কার হয়ে কাজ করে ড্যামিকো কর্সিনি,’ বলল রানা। খদ্দের বা ভাড়াটিয়ারা হাজির হওয়ার আগেই নিজের কাজ শেষ করে বিদায় নিতে চাইছে ও। ‘তাঁর নাম লিওন,’ বলল মাঝের তরুণ। ‘লিওন কে?’ ‘লিওন সিমন।’ ‘তাই?’ ‘সবাই ভীষণ ভয় পায় তাকে। মুচড়ে যাওয়া বিকৃত শরীর।’ ‘ঠিক আছে,’ বলল রানা। ‘এবার ড্যামিকোকে ফোন দাও। ওকে বলবে আমি এখানে এসেছি। ওর সঙ্গে দেখা করতে চাই। যেন চলে আসে। যদি পাঁচ মিনিটের ভেতর পৌঁছে যায়, কোনও ঝামেলা হবে না। তবে দেরি হলে গুলি করে মারব তোমাদের তিনজনকে। তারপর ব্যাগের মালপত্র নিয়ে চলে যাব। তার আগে আগুন দেব এ বাড়িতে। রেহাই পাবে না তোমাদের অন্য বাড়িগুলোও। এরপর আমার কাজ শেষ হলে লিওন সিমনকে জানিয়ে দেব, ওর সঙ্গে বেইমানি করেছে ড্যামিকো।’ পকেট থেকে মোবাইল ফোন বের করে বাটন টিপতে লাগল মাঝের তরুণ। চোখ সরায়নি রানার ওপর থেকে। ‘কী নাম বলব আপনার?’ ‘আমার বর্ণনা দাও, চিনে নেবে,’ বলল রানা। ওদিক থেকে ফোন কল রিসিভ হতেই বলল তরুণ, ‘বস্, এক লোক এসে আপনাকে খুঁজছে।’ কথা শুনছে সে। ‘হ্যাঁ, এখানে এসেছে। বলছে আপনাকে ভাল করেই চেনে।’ কী ধরনের হুমকি দেয়া হয়েছে, গড়গড় করে বলল ডিলার। ওদিক থেকে শুনছে ড্যামিকো কর্সিনির কথা। রানার ওপর থেকে চোখ সরছে না তিন তরুণের। ‘হ্যাঁ, মিথ্যা বলছে বলে মনে হচ্ছে না। আমাদের খুন করার পর বাড়ি তো পুড়িয়ে দেবেই, নিয়ে যাবে সব মাল। আর তারপর পুড়িয়ে দেবে অন্য বাড়িগুলোও।’ চুপ করে কী যেন শুনছে তরুণ। কয়েক মুহূর্ত পর বলল, ‘গায়ের রঙ বাদামি। ইউরোপিয়ান না। কথা বলে শুদ্ধ ভাষায়। চোখদুটোর মণি কালো ছুরির মত। বয়স পঁচিশ থেকে ত্রিশের মধ্যে। কুচকুচে কালো চুল। লম্বায় প্রায় ছয় ফুট। গায়ে চামড়ার জ্যাকেট। বিরাট এক চুতিয়া রাইফেল, বস্! আপনার বোধহয় কথা শুনে চলাই ভাল। ওদিক থেকে কোনও জবাব এল না। ভাবছে ড্যামিকো কর্সিনি। কয়েক মুহূর্ত পর কী যেন বলল। মাথা দোলাল ডিলার। ফোন রেখে জানাল, ‘রওনা হয়ে গেছে বস্।’ রাইফেল নামিয়ে জ্যাকেটের ভেতর রাখল রানা। ঠিক আছে, চুপচাপ বসো মেঝেতে।’ শুকনো বমি ও রক্তের ভেতর বসল তিন তরুণ। নীরব সবাই। দরকার হলে মুহূর্তে রাইফেল বের করবে রানা। একটু পর নিচের দরজা খুলে ভেতরে ঢুকল সরু এক সাদা লোক। নাকে বড় একটা দুল। এসেছে ড্রাগ কিনতে। তিন ডিলার ও রানাকে দেখে হঠাৎ তার মনে হলো, কোথাও কোনও গোলমাল আছে। ঘুরেই বাড়ি ছেড়ে বেরিয়ে গেল সে। ওপরতলায় এখনও গর্জন ছাড়ছে সেই মহিলা। বেসুরো কেঁদে চলেছে বাচ্চা ছেলেটা। ধুপ-ধাপ বিটে বাজছে মিউষিক। দশটা সাতান্ন মিনিটে বাড়ির বাইরে থেকে এল কড়া ব্রেকের আওয়াজ। ধুম করে বন্ধ হলো গাড়ির দরজা। বাড়ির কাঁচের দরজা খুলে প্রায় দৌড়ে ঢুকল এক যুবক। বয়স পঁয়ত্রিশ মত। ড্যামিকো কর্সিনি। দৈর্ঘ্যে পাঁচ ফুট চার ইঞ্চি। পরনে ফুল তোলা শার্ট ও জিন্স প্যান্ট। টাক পড়তে শুরু করেছে মাথায়। পনি টেইল নেমেছে পিঠের কাছে। গতবার যখন অস্ত্রের মুখে তাকে রেখেছিল রানা, তার চেয়েও রুক্ষ হয়েছে ড্যামিকোর চেহারা। রানাকে দেখে বিস্ফারিত হলো তার চোখ। একবার মাথা নাড়ল। ‘হায়, যিশু! একেবারে চুতিয়া হয়ে গেলাম! আবারও সেই তুমি? আর আমি ভেবেছি বাকি জীবনেও আর দেখা হবে না!’ ‘জীবন অনেক বড়, ড্যামিকো,’ বলল রানা। মেঝেতে বসে থাকা তিন তরুণকে পাশ কাটাল ও। ‘আবার কী চাই?’ বারকয়েক মাথা নাড়ল ড্যামিকো 1 ‘আমি তোমাকে চাই, ড্যামিকো,’ বলল রানা। সিঁড়ি থেকে নিচে নেমে জ্যাকেটের ভেতর থেকে রাইফেল বের করল ও। মোটা নল দিয়ে মাঝারি একটা বাড়ি দিল ম্যানেজারের মাথার পাশে। উল্টে গেল লোকটার দুই চোখ। অচেতন হয়ে মেঝেতে লুটিয়ে পড়ল সে। কাণ্ড দেখে হাঁ হয়ে গেছে তিন ডিলার। সাহস নেই যে কিছু করবে। ঝুঁকে ড্যামিকোর শার্টের কলার চেপে ধরল রানা। অজ্ঞান লোকটাকে ছেঁচড়ে নিয়ে দরজা ঠেলে বেরিয়ে গেল বাইরে। রাস্তায় না থেমে ভারী বোঝা টেনে চলে গেল ছায়ায় রাখা হামারের পাশে। আকাশে জমেছে ঘন কালো মেঘ। তার বুকে ঝিলিক দিচ্ছে সাদা তলোয়ারের মত রুপালি বিদ্যুৎ। বাতাসে পোড়া প্লাস্টিকের মত গন্ধ। আজকের ঝড়টা বোধহয় তীব্র হবে। রিপার চাবি ব্যবহার করে হামারের দরজা খুলল রানা। প্যাসেঞ্জার সিটের একপাশে রাখল ফ্যামাস রাইফেল। ড্যামিকো কর্সিনিকে সার্চ করল। পেল ফোন ও নিকেল প্লেটের বেরেটা সেমি অটোমেটিক। পিস্তলটা ছিল কোমরের পেছনে হোলস্টারে। ওটা নিজের বেল্টে গুঁজল রানা। বেলফেগর ট্রাকের লাশের চেয়ে বেশি যত্ন পেল না ড্যামিকো, তাকে তুলে ভারী বস্তার মত প্যাসেঞ্জার সিটের সামনে মেঝেতে ফেলল রানা। চেপে বসল ড্রাইভিং সিটে। ইঞ্জিন চালু করে চাকার গা রি-রি করা আওয়াজ তুলে রওনা হলো। মাত্র কয়েক সেকেণ্ডে তুলল তুমুল গতি। ঝড়ের বেগে তিন কিলোমিটার গিয়ে ব্রেক কষে থামল রানা। হামারের ড্যাশবোর্ডে জমা পড়েছে চারটে মোবাইল ফোন। একটা পেয়েছে খুনির লাশ থেকে, দুটো নজরদার ছেলেটার, আর শেষেরটা ড্যামিকোর। কিশোর ছেলেটার দুই ফোন রাস্তায় ফেলল রানা। হাতে নিল ড্যামিকোর ফোনটা। ওটার ভেতর রয়েছে মাত্র একটা নম্বর। রানা বুঝে গেছে, ওটা কার। ডায়াল করতেই শুনল ওদিকে বাজছে রিং টোন। কয়েক সেকেণ্ড পর ওদিক থেকে এল পাথরের মত কণ্ঠ: ‘কী ব্যাপার; ড্যামিকো?’ মৃদু হাসল রানা। ওই পাথুরে কণ্ঠ ওর চেনা। নরম সুরে জানতে চাইল ও, ‘কেমন আছ, সিমন?’ একুশ অত্যন্ত জটিল মন ও বিকৃত দেহের লোক লিওন সিমন। তরুণ বয়সে তাকে নয়বার গুলি করে ফেলে দেয়া হয় উঁচু সেতু থেকে নিচের নদীতে। রক্তাক্ত দেহে তলিয়ে যায় পানির নিচে। কিন্তু তিন মাস পর আবারও তাকে দেখা গেল মার্সেই শহরে। খুন হয়ে গেল বিপক্ষ দলের তিন খুনি। তাতেই আণ্ডারওঅর্ল্ডে ছড়িয়ে পড়ল তার সুখ্যাতি। মেরুদণ্ডে গুলি লেগেছিল বলে বাঁকা হয়ে গেছে দেহ। ঠিকভাবে ফেলতে পারে না একটা পা। অপরাধ জগতে আলাদা এক কদর আছে তার। ক্রাইম বস হিসেবে মস্ত বড়লোক হতে পারেনি সে। তবে অন্য অনেকের চেয়ে ভাল করেছে বেআইনি ব্যবসা করে। বেশ কয়েকটা বার ও ক্লাবের মালিক। অন্যান্য সব ব্যবসার পাশাপাশি বিক্রি করে তথ্য। বিসিআই-এর নতুন এজেন্ট লিমা আশরাফকে কিডন্যাপ করেছিল ব্রিটিশ কিডন্যাপাররা, আর এ বিষয়ে খোঁজ নেয়ার জন্যেই সিমনকে ধরে নিয়ে গিয়েছিল রানা। বেশি মারধর করেনি। তাতে সম্মান আরও বেড়েছে লোকটার। কিডন্যাপারদের কপাল ছিল খুব মন্দ। আজও খুঁজে পাওয়া যায়নি সব কটা লাশ। ‘আমি তো ভেবেছিলাম মারা গেছ,’ ঘড়ঘড়ে কণ্ঠে রানাকে বলল লিওন সিমন। কণ্ঠস্বরে বিরক্তি। ‘কপাল ভাল ছিল না,’ বলল রানা। তো আবারও এসেছ মার্সেইতে?’ ‘তা-ই তো মনে হয়,’ বলল রানা। ‘ব্যক্তিগত কাজে তোমার সাহায্য চাই। বলে দাও কোথায় দেখা করব।’ ‘আমি খুব ব্যস্ত মানুষ, মাসুদ রানা। কী চাও আমার কাছে?’ ‘আগের মতই, তথ্য। যাতে ঠিক দিকে যেতে পারি।’ ‘কিন্তু তোমার সঙ্গে কার কী হয়েছে, তার কিছুই জানি না।’ ‘তুমি তো মার্সেইর সবাইকে চেনো, সিমন। এ শহরের প্রতিটি খারাপ খবর তোমার কাছে পৌঁছায়। আমি যে বিষয়ে জানতে চাইব, সেটা তোমার জানা থাকার কথা।’ ‘শুনি বহু কিছুই। তবে এখন আর তথ্য বিক্রি করি না।’ ক’মুহূর্ত পর বলল সিমন, ‘আগের চেয়ে অনেক বড় মাছ ধরি। তা ছাড়া, তোমার সঙ্গে আমার কোনও খাতির নেই।’ ‘মাত্র পাঁচটা মিনিট নেব, বলল রানা। ‘কিছু না জেনে থাকলে আর বিরক্ত করব না।’ ‘শুনে খুব খুশি হলাম। আমি কত পাব?’ ‘খুঁড়িয়ে খুঁড়িয়ে ঘুরে বেড়াতে পারবে আরও কিছু দিন। এটা বড় প্রাপ্তি।’ ‘এজন্যেই তো তোমাকে পছন্দ করি না, মাসুদ রানা! না, আমি তোমাকে একটুও ভালবাসি না।’ ‘তা ছাড়া, ফেরত দেব ড্যামিকো কর্সিনিকে,’ বলল রানা। নীরব হয়ে গেল লাইন। মিনিটখানেক পর বলল সিমন, ‘কী কারণে তোমার মনে হলো, ওই কুকুরের বাচ্চাটাকে ‘আমি চাই?’ ‘ভান কোরো না সিমন,’ বলল রানা, ‘ভাল করেই জানি তোমরা বিছানার পার্টনার। যদিও জানি না দু’জনের ভেতর কার রুচি বেশি খারাপ। ‘পাঁচ মিনিট দেব।’ ‘তাতেই চলবে।’ ‘মারধর করবে না তো?’ ‘তুমি বাড়াবাড়ি না করলে কিছুই করব না,’ বলল রানা। ‘এখন আছি ক্লাব প্যারাডাইসে। রু দু ভ্যালন মণ্টেবেলোয় ওটা। চেনো?’ হাতঘড়ি দেখল রানা। রাত এগারোটা পনেরো মিনিট। ‘ত্রিশ মিনিট পর দেখা হবে,’ জানিয়ে দিল রানা। রু দু ভ্যালন মন্টেবেলোয় পৌঁছল রানা রাত এগারোটা পঁয়ত্রিশ মিনিটে। ক্লাবের সদস্যদের গাড়ি থেকে এক শ’ গজ দূরে রাখল হামার। গালে কয়েকটা চড় দিতেই চটকা ভাঙল ড্যামিকোর। তাকে হাতের ইশারা করে কাঁধে ব্যাগ নিয়ে গাড়ি থেকে নামল রানা। ওর নির্দেশে সামনে হাঁটতে লাগল লোকটা। খুব অখুশি। এরই ভেতর রাস্তা ভরে গেছে নাইট ক্লাবারদের গাড়ির ভিড়ে। একদিকের ফুটপাথে খদ্দের খুঁজছে পতিতারা। আলোয় ঝলমলে কয়েকটা দোকান পাশ কাটিয়ে ক্লাবের দিকে চলল রানা ও ড্যামিকো। সামনের বাঁকের কাছে থেমেছে এক লোক। তার মোটর সাইকেলটা হার্লে ডেভিডসন। তবে খুলে ফেলেছে সাইলেন্সার। ফলে যে জোরালো ভ্যাট-ভ্যাট আওয়াজ হচ্ছে, যে কেউ ভাববে পৃথিবীর সবচেয়ে মোটা লোকটা ঘুম থেকে উঠেই শুরু করেছে ভয়াবহ পরিবেশ দূষণ। কারও খেয়াল নেই কালো আকাশ ভারী করেছে নিজের মুখ। গুড়গুড় করে উঠল মেঘ। যে-কোনও সময়ে বড় বড় ফোঁটায় শুরু হবে বৃষ্টি। ক্লাব প্যারাডাইসের ভেতরে হৈ-চৈ ও মিউযিকের হুঙ্কার। মঞ্চে যে যার খুঁটি জড়িয়ে ধরে নেচে চলেছে উলঙ্গ কয়েকটা মেয়ে। বাতাসে ঘাম, বিয়ার ও মদের বাজে গন্ধ। ড্যামিকোকে ঠেলে ভিড়ের ভেতর দিয়ে এগোল রানা। কারও খেয়াল নেই ওদের দিকে। বারের একপাশে লাল বৈদ্যুতিক সাইনবোর্ডে লেখা: প্রাইভেট। ড্যামিকোকে নিয়ে ওদিকে এগোল রানা। বারের পাশ দিয়ে ঢুকল খাটো করিডোরে। একপাশে মজবুত কাঠের দরজার সামনে বিশাল আকারের এক লোক। মোষের কাঁধের মত চওড়া কাঁধ। ন্যাড়া মাথা। থুতনিতে চারকোনা দাড়ি। পরনে তিন সাইয ছোট টি-শার্ট। দরজার সামনে যেন আস্ত পাহাড়। রানার চেয়ে অন্তত দেড় ফুট উঁচু। রানা বুঝল, হয় এ বারের বাউন্সার, নইলে সিমনের বডিগার্ড। কড়া চোখে ওকে দেখল দানব। আঙুল তুলে দেখিয়ে দিল প্রাইভেট লেখা বৈদ্যুতিক বোর্ড। বরফের মত ঠাণ্ডা হাসল রানা। ড্যামিকোকে দেখিয়ে হৈ- চৈয়ের ওপর দিয়ে বলল, ‘একে পৌঁছে দেব সিমনের কাছে। আমার জন্যে অপেক্ষা করছে সে।’ ঠোঁটে ঠোঁট চেপে কী যেন ভাবতে লাগল দানব। কয়েক সেকেণ্ড পর সরে গেল দরজার সামনে থেকে। ড্যামিকোকে ঠেলে ওদিকে ঢুকল রানা। আরেকটা ছোট প্যাসেজে তিনটে দরজা। মুখোমুখি দুটো, অন্যটা একটু দূরে। শেষ দরজা একটু চওড়া। ড্যামিকোর বাইসেপ ধরে এগোল রানা। দরজায় নক না করেই ঢুকল ভেতরে। নিচু গলায় বলল, ‘সব ভালই গুছিয়ে নিয়েছ, সিমন।’ ঘর চৌকো ও প্রায় অন্ধকার। ডেস্কে জ্বলছে কম ওয়াটের ল্যাম্প। রানার মনে হলো চারদেয়াল থরথর করে কাঁপছে ক্লাবের মিউযিকের ধাক্কায়। ছাতে কুয়াশার মত জমেছে সিগারের ঘন ধূসর ধোঁয়া। লিওন সিমন বাস করে কার্বন মনোক্সাইডের দুনিয়ায়। সে ছাড়া ঘরে আর কেউ নেই। দরজার দিকে মুখ করে ডেস্কের পেছনে আয়েস করে বসেছে চামড়ার বিশাল চেয়ারে। পেছনের দেয়ালে কালো এক বড় সিন্দুক। খোলা ওটার ডালা। ভেতরে থরে ধরে টাকা দেখল রানা। চুটিয়ে ব্যবসা করছে লোকটা। একদম বদলাওনি, মাসুদ রানা, বলল সিমন। হাসিটা তার লোভী কুমিরের মত। যেন এইমাত্র নদীর তীরে পেয়েছে শিশু ওয়াইল্ডাবিস্ট। পার্চমেন্টের মত খসখসে ত্বক। চোখে গোল ছোট চশমা। পড়ে গেছে মাথার বেশিরভাগ চুল। পরনে সিল্কের আর্মানি সুট। তবে ঠিকভাবে ফিট হয়নি। সিমন বসে থাকলেও মুচড়ে আছে মেরুদণ্ড। পেছনে দরজা বন্ধ করল রানা। ‘খুশি হতাম তোমার ব্যাপারে একই কথা বলতে পারলে। আবারও পড়ে গিয়েছিলে উঁচু সেতু থেকে?’ ‘আগের মতই দেখছি কৌতুকপ্রবণ,’ বলল সিমন। সিগারে টান দিয়ে সেঁধিয়ে গেল চেয়ারের আরও গভীরে। ‘এই যে তোমার লাভার বয়,’ ঘরের কোণে আরেকটা চেয়ার দেখে ওটার ওপর ড্যামিকোকে ঠেলে ফেলল রানা। ‘বাড়িতে ঢুকেই…’ শুরু করেছিল ড্যামিকো। হাতের ইশারায় তাকে থামিয়ে দিল সিমন। চেহারা আবারও হয়েছে কুমিরের মত। ‘তুমি কি জানো যে তুমি আসলে একটা নির্বোধ, ড্যামিকো?’ ‘আমার কী করার ছিল? বলেছে, তার সঙ্গে দেখা না করলে বাড়িঘর সব জ্বালিয়ে দেবে!’ ‘দাম আছে আমার কথার,’ বলল রানা। ‘বেশি তেড়িবেড়ি করলে বুঝবে এ এলাকা কার।’ সিগারে আরেকটা টান দিল লিওন সিমন। ‘যে কাজে এসেছি, সে বিষয়ে মুখটা খোলো, বলল রানা। ‘কী জানতে চাও?’ ডেস্কের সামনে থামল রানা। অফিসের অন্য আসবাবপত্রের মতই কালো ওটা। ওপরে সবুজ চামড়া মোড়া। ডেস্কের মাঝে নিজের ব্যাগ নামাল রানা। ভারী আওয়াজ হলো ওটার ভেতর থেকে। কান খাড়া করেছে সিমন। ‘আমি অস্ত্রের ব্যবসা করি না। ‘ব্যাগে অন্যকিছু,’ বলল রানা। টান দিয়ে খুলল ব্যাগের চেইন। ভেতর থেকে নিল সোনার বার। ল্যাম্পের আলোয় চকচক করছে ওটা। ধপ করে ফেলল টেবিলের ওপর। চটে গেল টেবিলের কাঠের বার্নিশ। তাতে বিরক্ত নয় লিওন সিমন। সোনার বারের ওপর থেকে সরাল না চোখ। ‘ওটা কি সত্যিকারের? ‘আরও অনেক আছে,’ বলল রানা, ‘অন্তত ছিল। আর সেজন্যেই এসেছি তোমার কাছে। জানতে চাই গত বারো ঘণ্টার ভেতর সোনার চালান শহরে এনেছে কে। তুমি তো একেবারে নিচ থেকে শুরু করে সবাইকে চেনো। আমার দরকার আসল লোকটার নাম আর ঠিকানা।’ ‘সোনার চালান কত বড়?’ সোনালি পাতের ওপর থেকে চোখ সরাতে পারছে না সিমন। ‘অনেক বড়। কাজটা বোধহয় করেছে রাশানরা।’ সিমনের চেহারায় ভর করল হতাশা। ‘সত্যিই হাতে নিয়েছে ক’টা বড় কাজ। কিন্তু তোমার কেন মনে হলো, তারা সোনার চালান নিয়ে নাড়াচাড়া করছে?’ ‘সোনা নিয়ে যাওয়ার সময় একটা জিনিস ফেলে গেছে। ওই লোক কালো সবরেইনি সিগারেট খায়।’ সোনার বার থেকে চোখ সরিয়ে রানাকে দেখল সিমন। আলোয় ঝিলিক দিল চশমা। অনিক্স অ্যাশট্রেতে টিপে নেভাল সিগার। ‘একবার ভেবেছ, রাশানরা যদি গুপ্তধন পেয়ে থাকে, সবার মুখ বুজিয়ে দেবে। বাঁচবে না কেউ। হয়তো সবার আগে মরবে তুমি।’ ‘অথবা মরবে তারা,’ বলল রানা। ‘এরই ভেতর আমার বেশ ক’জন বন্ধুকে খুন করেছে ওরা। রাশানরা শুরু করলেও আশা করি খেলাটা শেষ করতে পারব আমি।’ ‘রাশানদের ধারে-কাছে গেলে খুন হবে, রানা। তার আগে তক্তায় বেঁধে যিশুর মত ঝুলিয়ে নেবে। তারপর কেটে নেবে অণ্ডকোষ। ভুলে যেয়ো না ওরা ভয়ঙ্কর দানব।’ ‘কত বড় দানব, সেটা জানতে চাই,’ বলল রানা। ‘কী নাম তোমার মৃত বন্ধুদের?’ ‘তাদের নাম পাবে না অ্যাড্রেস বুকে, সিমন। তোমার মত মানুষের সঙ্গে তাদের কোনও সম্পর্ক ছিল না।’ ঠোঁটে ঠোঁট চেপে আবারও সোনার বার দেখল সিমন। সরু দুই হাতে তুলল ওটা। বুঝতে চাইছে ওজন। চোখে ফুটে উঠল প্রশংসা ও লোভ। ‘বেশি ভালবেসে ফেলতে যেয়ো না, বলল রানা। ‘জানি না তোমাকে কী ধরনের সাহায্য করতে পারব,’ বলল লিওন সিমন। ‘সব খবরই তো তোমার কাছে আসে।’ সোনার বার টেবিলে রেখে তীক্ষ্ণ চোখে রানাকে দেখল সিমন। চোখে-মুখে কুমিরের হাসি। ‘কথা ঠিক, নজর রাখি সব ধরনের ব্যবসার দিকে। এবার বলো: আমি যদি সাহায্য করি, বদলে কী পাব? রাশানরা কিন্তু খুব বিপজ্জনক মানুষ।’ ‘আগেই বলেছি, কাজে এলে হেঁটে চলে বেড়াতে পারবে। তরল খাবারও খেতে হবে না।’ ‘তুমি খুব বাজে লোক, সেটা কি জানো, মাসুদ রানা?’ ‘আমি যে কতটা খারাপ, সেটা তুমি কল্পনাও … ফোঁস করে শ্বাস ফেলল সিমন। ‘ঠিক আছে। খোঁজ নেব চারপাশে। সেজন্যে লাগবে আটচল্লিশ ঘণ্টা।’ চুপ হয়ে গেল সে। হাত বোলাল সোনার বারের ওপর। ওটা যেন আদর- কাতর বেড়াল। ‘এটা রেখে যাও। দরকারে কয়েকজনকে দেখাব।’ মাথা নাড়ল রানা। ‘আমি এতই বোকা? চোখদুটো সরাও ওটার ওপর থেকে।’ ‘আমরা তো ব্যবসা করতে বসেছি, তাই না?’ বলল সিমন। ‘তুমি চাও ইনফরমেশন। আর আমি চাই সোনার বার।’ ‘বাড়াবাড়ি করলে বিপদে পড়বে,’ বলল রানা। সোনার বারে সরু চার আঙুল বোলাল সিমন। ‘টেবিলে এ জিনিস এলে, ধরতে হবে ওটা ওখানেই থাকবে। ভাবছ, আমার আস্তানায় ঢুকে যা খুশি অর্ডার দেবে? তুমি বেশি চালাক, নাকি? নিজেকে কী মনে করো তুমি, মাসুদ রানা?’, কঠোর চোখে তাকে দেখল রানা। দৃষ্টি দিয়ে বুঝিয়ে দিল, তুমি আছ মস্ত বিপদে! ধৈর্য ফুরিয়ে গেছে ওর, অতিরিক্ত মোলায়েম সুরে জানতে চাইল, ‘দেরি না করে তথ্যটা দেবে, সিমন? নইলে কিন্তু ভীষণ ভুগতে হবে।’ ‘এই যে ইনফরমেশন,’ বলল সিমন। ‘এবার মরবে তুমি, মাসুদ রানা!’ টেবিল চাপড়ে গলা ফাটাল সে, ‘অ্যাডালার্ড! শার্লট!’ ঝটকা খেয়ে খুলে গেল অফিসের দরজা। ধুম করে পাশের দেয়ালে লাগল কবাট। ব্যাটারিং র‍্যামের মত ভেতরে ঢুকল বিশাল আকারের এক লোক। পরনে তিন সাইয ছোট টি-শার্ট। বারের সেই বাউন্সার! পেছনে আরেকজন। তার চেহারা সামনের জনের মতই। হয়তো আপন ছোট ভাই। বড় ভাইয়ের চেয়ে দৈর্ঘ্যে একইঞ্চি কম হলেও চওড়ায় অন্তত একফুট বেশি। ক্ষত-বিক্ষত মুখটা যেন এবড়োখেবড়ো পাকা আতা ফল। মাথার চুল কেটেছে তীরের মত। দরজা দিয়ে ঢুকতে গিয়ে মাথা হেঁট করেছে দুই ভাই। মাথার ওপরের অংশ হারিয়ে গেছে সিগারের ধূসর ধোঁয়ার ভেতর। দু’জনের সম্মিলিত ওজন রানার কমপক্ষে চারগুণ বেশি। বসের নির্দেশের জন্যে বোধহয় অপেক্ষা করছিল দরজার বাইরে। রানার মনে হলো, আগে থেকেই তারা তৈরি। ‘খুন কর হারামজাদাটাকে!’ হাতের ইশারায় রানাকে দেখাল লিওন সিমন। ভয়ানক চেহারা করেছে দুই ভাই। পকেট থেকে হ্যাঁচকা টানে সরু এক স্টিলের চেইন বের করল অ্যাডালার্ড। দুই হাতে চেইন পেঁচিয়ে নিতেই ওটা হয়ে গেল ফাঁসের মত। তার ছোট ভাই এনেছে করাত দিয়ে কাটা ডাবল ব্যারেলের শটগান। বাঁট ছেঁটে ফেলেছে বলে ওটা হয়েছে আঠারো ইঞ্চি পিস্তলের মত। স্রেফ উজবুক না হলে বদ্ধ ঘরে ওই জিনিস ব্যবহার করবে না কেউ। একবার ট্রিগার টিপলে ছড়িয়ে পড়বে শতখানেক পেলেট। রানার মনে হলো, প্রথমেই উচিত শটগানের হাত থেকে বাঁচা। তবে ওর সামনে হাজির হয়েছে অ্যাডালার্ড। দুই হাতে শক্ত করে পেঁচিয়ে নিয়েছে চেইন। ওটা দিয়ে কচ করে কেটে নেবে রানার গলা। তার মতলব বুঝে গলা শুকিয়ে গেছে রানার। এখন আগের কাজ চেইন থেকে নিরাপদ থাকা। পরে ভাববে শটগানের কথা! কারাতে স্টাইলে দু’পা ফাঁক করেই পরক্ষণে ডানপায়ে ভর দিল রানা। মুষ্টিযোদ্ধার মত মুঠো করেছে দু’হাত। অ্যাডালার্ডের মুখ লক্ষ্য করে ছুঁড়ল ডানহাতি ঘুষি। তাতে চট্‌ করে মাথা সরাল দানব। তবে রানার উদ্দেশ্য মনোযোগ সরিয়ে নেয়া। ওর মুঠোর দিকে চোখ দানবের। বাউন্সারদের খেয়াল থাকে না সবচেয়ে শক্তিশালী অস্ত্র হাত নয়। বাঁদরের মত দু’বার লাফিয়ে উঠেই সাঁই করে কোমর ঘুরিয়ে অ্যাডালার্ডের অণ্ডকোষে প্রচণ্ড এক লাথি বসাল রানা। বেসবল ব্যাটের মতই থ্যাপ্ করে নরম থলিতে লেগেছে পায়ের ডগা। রানা বুঝে গেল, কুপোকাত না হয়ে উপায় নেই দানবের। ঝুলে গেছে নিচের চোয়াল। শুয়োরের মত কুঁতকুঁতে চোখে তীব্র যন্ত্রণার ছাপ। হাত থেকে পড়ে গেছে চেইন। ধপ্ করে হাঁটু গেড়ে মেঝেতে বসল লোকটা। লড়াই হয়েছে সবমিলে দুই সেকেণ্ড! কেউ চুল ধরবে ভেবেই বাউন্সারদের মত নেড়া হয়েছে অ্যাডালার্ড। রানা ভাবল, যার এতই বুদ্ধি, সে কীভাবে রাখে ছাগলা দাড়ি? ওটার জন্যে আরও ভয়ঙ্কর দেখাবে তাকে, সেটাই বোধহয় উদ্দেশ্য! কিন্তু ওটা ভাল একটা হ্যাণ্ডেল। বামহাতে অ্যাডালার্ডের দাড়ি চেপে ধরে গায়ের জোরে তার মুখ মেঝের দিকে নামাল রানা। একই সময়ে দ্রুত উঠল ওর ডান হাঁটু। শক্ত হাড়ে মাংস মোড়া হাড়ের সংঘর্ষে বিদঘুটে শব্দে ফাটল দানবের দু’ঠোঁট ও নাক। পিচকিরির মত ছিটকে বেরোল রক্ত। দাড়ি ছেড়ে দিতেই ঠাস্ করে মেঝেতে পড়ল লোকটা। তার ঘাড়ে ও মাথায় উঠে দাঁড়াল রানা। আপাতত উঠতে পারবে না দানব। এরই ভেতর পেরিয়ে গেছে চার সেকেণ্ড। একজন বাতিল, বাকি রইল দ্বিতীয়জন। রাগে লাল হয়েছে ছোট ভাই। দাঁতে দাঁত খিঁচিয়ে শটগান তুলল সে। তখনই মনে পড়ল, রানার পেছনেই ওদের বস। গুলি করলে বাঁচবে না সে। দ্বিধায় পড়ল ছোট দানব। তারপর একপাশে সরে গুলি করবে ভেবে নড়ে উঠল। কিন্তু রানার তুলনায় ওর গতি অনেক শ্লথ। এমন কী লিওন সিমনও তার চেয়ে দ্রুত। লাফিয়ে চেয়ার ছেড়ে বিদ্যুতের বেগে ডেস্ক ঘুরে খোলা দরজার দিকে উড়ে চলল সে। তাকে বাধা দিত রানা, কিন্তু আগে সামনে থেকে সরাতে হবে ছোট ভাইয়ের শটগান। এবার সরাসরি গুলি করবে সে! কোমরের পেছনে গেল রানার হাত, ঝটকা দিয়ে নিল ড্যামিকোর নাইন মিলিমিটারের বেরেটা। ছোট দানব শটগান তাক করার আগেই সেফটি অফ করল ও। পিস্তলের নল ঘুরিয়েই বলতে গেল: শটগান না ফেললে গুলি করব! কিন্তু একই সময়ে সুযোগটা দেখতে পেয়েছে ড্যামিকো। ঘরের কোণে চেয়ার ছেড়ে লাফিয়ে এসে রানার পিস্তলের নল চেপে ধরতে চাইল সে। ফলে হাত ঘুরিয়ে তার মুখে পিস্তলের নল নামাল রানা। হুড়মুড় করে ছোট ভাইয়ের ওপর পড়ল সমকামী। কিন্তু ওই একই সময়ে ট্রিগার টিপে দিয়েছে ছোট দানব। বদ্ধ অফিসে গুলির আওয়াজটা হলো বোমার মত। ছররা গুলি চেঁছে নিল ডেস্কের ওপরের অংশ। ছিঁড়েখুঁড়ে গেল চামড়ার চেয়ার। একটু আগে ওখানে ছিল লিওন সিমন। আগুনের হলকা গেছে রানার বুকের পাশ দিয়ে। কানের কাছে বিকট আওয়াজ। বারো গেজের বন্দুকের শোল্ডার স্টক নেই বলে মারাত্মক রিকয়েল ওটার। হনুমানের মত দানব ও সামলাতে পারেনি বন্দুক। নল উঠে গেছে ছাতের দিকে। দ্বিতীবারের মত টার্গেটের দিকে নল নামাবার আগেই একপাশ থেকে লাথি মারল রানা। মেঝে ছাড়ল দানবের পুরু দুই পা। বাকি কাজ করল মাধ্যাকর্ষণ। বড় ভাইয়ের চেয়েও দ্রুত মেঝেতে ঠাঁই নিল সে। তবে ওঠার আগেই কানের পেছনে এসে লাগল রানার মাপা লাথি। ঘাড় ছিঁড়ে মাথাটা ওদিকের দেয়ালে গিয়ে পড়ক তা চায়নি। একবার ফুঁপিয়ে উঠে কয়েক ঘণ্টার জন্যে ঘুমিয়ে পড়ল ছোট দানব। পেছাতে শুরু করেছে ড্যামিকো। হাতদুটো তুলেছে বুকের সামনে। নীরবে যেন বলছে: মাফ করে দেন! ভুল হয়ে গেছে! সমকামী ড্রাগ্‌স্‌ ডিলারের দিকে ঘুরেও তাকাল না রানা। অফিস ছেড়ে দৌড়ে বেরিয়ে গেছে সিমন। ছোট দানবকে টপকে দরজা পেরিয়ে প্যাসেজে এল রানা। খেয়াল করল, বন্ধ হচ্ছে একটা দরজা। ওদিকে আস্তরহীন দেয়াল। নাইট ক্লাবের পেছনে গলি। একযিটের কাছে পৌঁছুল ও। আশপাশে নেই লিওন সিমন। পঙ্গু হলেও চড়ুই পাখির মতই দ্রুত। বোঝার উপায় নেই কোন্ দিকে গেছে। তিক্ত হয়ে গেল রানার মন। কেন যেন মনে হচ্ছে, ‘চাইলেও ওকে সাহায্য করতে পারবে না লিওন সিমন। ‘পিয়োর শুয়োর,’ বিড়বিড় করল রানা। আবারও ফিরল অফিসে। হাঁটুতে ভর করে বসে আছে ড্যামিকো কর্সিনি। মাথার ওপর দু’হাত। কাঁপা গলায় বলল, ‘মাফ! মাফ! মাফ চাই!’ অ্যাডালার্ড ও শার্লটের অচেতন দেহ টপকে থামল রানা। ড্যামিকোর মাথা লক্ষ্য করে তাক করল বেরেটার নল। বারো গেজের বন্দুকের গুলিতেও যখন আসেনি কেউ, তো ক্লাবের মিউযিকের নিচে চাপা পড়বে নাইন মিলিমিটারের গুলির আওয়াজ। ‘স্যর, মাফ করে দেন!’ বিড়বিড় করল ড্যামিকো। ট্রিগারে চেপে বসেছে রানার আঙুল। ভাবল, অসহায় সাধুদের লাশের কথা। মনে পড়ল কীভাবে কষ্ট পেয়ে মরেছে জন পিয়েরে। মেঝেতে হাঁটু গেড়ে বসে থাকা ড্যামিকোকে দেখল রানা। হাজার হাজার অপরাধের সঙ্গে জড়িত এ লোক। তবে সাধু নিধনে এর কোনও হাত নেই। রানার মনে পড়ল প্রধান সাধুর কথা: ‘ভেনজেন্স ইয মাইন, সেথ দ্য লর্ড। কাজেই মানুষের উচিত নয় প্রতিশোধ নেয়া।’ রানা বুলেট খরচ করলে শুধরে যাবে না মার্সেইর সমাজ। ওই লড়াই আসলে ওর নয়। এক পা বেড়ে ঠাস্ আওয়াজে ড্যামিকোর মাথার ওপর পিস্তলের নল নামাল রানা। অচেতন হয়ে মেঝেতে লুটিয়ে পড়ল লোকটা। বেল্টে পিস্তল গুঁজল রানা। ডেস্ক থেকে নিল সোনার বার। ওটার একদিক ব্যবহার করে ছেঁচে দিল তিন অজ্ঞান ইবলিশের ছয় হাতের বুড়ো আঙুল ছাড়া অন্যান্য আঙুল। লোক হিসেবে খুব সুবিধার নয় লিওন সিমন। রানা শহর ছেড়েছে শুনলেই ফিরবে নিজ আস্তানায়। তখন দেখবে কমেছে বাহুবল। আপাতত কয়েক মাসের জন্যে পঙ্গু তার দলের তিনজন। জরুরি কাজ শেষ করতে গিয়ে একটু হাঁফিয়ে গেছে রানা। ব্যাগে গুঁজল সোনার বার। বেশ কিছু দিনের ভেতর সত্যিকারের লড়াইয়ে অংশ নেয়নি। শিরায় টগবগ করছে অ্যাড্রেনালিন। টের পেল, বড় দানোর ভাঙা নাকের রক্তে ভিজে গেছে প্যান্টের ডান হাঁটু। কষে লাথি মেরে এখন টনটন করছে বুটের ভেতর বুড়ো আঙুলটা। আর কোনও ক্ষতি না হলেও, লাভও হয়নি এখানে এসে। নষ্ট হয়েছে পুরোটা সময়। বিরক্ত নিজের ওপর। ডেস্কের পেছনে গেল রানা। পালিয়ে যাওয়ার সময় সিন্দুকের কবাট খুলে চলে গেছে সিমন। ভেতরে থরে থরে টাকা। দরজা আরও খুলল রানা। ভেতরে এক শ’ ইউরোর পুরনো সব নোটের বাণ্ডিল। একেকটায় পঞ্চাশটা নোট। তার মানে, পাঁচ হাজার ইউরো। দশ সারিতে সব মিলিয়ে চল্লিশটা বাণ্ডিল। দামে প্রায় সোনার বারের সমান। গম্ভীর চেহারায় সিন্দুক থেকে বাণ্ডিলগুলো নিয়ে নিজের ব্যাগে ভরল রানা। সময় নষ্ট হয়েছে প্যারাডাইস ক্লাবে এসে। সেজন্যে যুদ্ধে হেরে টাকাগুলো দিচ্ছে লিওন সিমন। আগের পথ ব্যবহার করে ভিড় এড়িয়ে ক্লাব থেকে বেরোতে চাইল রানা। পিঠে ঝুলছে ভারী ব্যাগ। ওটার দিকে খেয়াল দিল না কেউ। কয়েক মিনিট পর পা রাখল ক্লাবের বাইরে। বড় করে দম নিল। আর তখনই নোনা গন্ধ নিয়ে বইতে লাগল দমকা হাওয়া। নানাদিকে ছুটছে কালো মেঘ। ভেতরে ঝিলিক দিচ্ছে নীলচে বিদ্যুৎ। যে-কোনও সময়ে শুরু হবে প্রচণ্ড ঝড়-বৃষ্টি। হামারের দিকে এগোতেই রানার কপালে ঠাস্ ঠাস্ আওয়াজে পড়ল প্রথম দু’ফোঁটা বৃষ্টি। হাঁটার গতি বাড়াল ও। কালো মেঘ থেকে এল আরও কয়েক ফোঁটা বৃষ্টি। পরক্ষণে ঝরঝর করে নামল জলধারা। মাত্র কয়েক সেকেণ্ডে ভিজে গেল রানা। মুহূর্তে পিছলা হয়েছে ফুটপাথ। চকচক করছে নিয়ন আলোয়। আর কোনও তাড়া নেই ওর। জানে না এরপর কী করবে বা কোথায় যাবে। হামারের দিকে যেতে যেতে টের পেল, পকেটে থরথর করে কাঁপছে মোবাইল ফোনটা। বাইশ ফোনের দিকে হাত বাড়িয়ে রানা ভাবল, লিওন সিমন বোধহয় কল করেছে ড্যামিকোকে। জানতে চায় প্যারাডাইস ক্লাবে ফিরতে পারবে কি না। কিন্তু ড্যামিকোর ফোন বাজছে না। ওটা মঠের খুনির মোবাইল ফোন! রিপ্লাই বাটন টিপে কানে ঠেকাল রানা। চারপাশে ঝরঝর ঝরছে তুমুল বৃষ্টি। ধরে নিল যোগাযোগ করেছে ইন্টারপোলের কমিশনার অ্যাল মার্লো। রাত বাজে এখন প্রায় বারোটা। তবে কাজ থাকলে অফিস থেকে বেরোয় না সে। এ কারণেই ডিভোর্স হয়ে গেছে স্ত্রীর সঙ্গে। কিন্তু কল করেনি অ্যাল মার্লো। ওদিকে নারীকণ্ঠ। উচ্চারণ ফ্রেঞ্চ। তবে ইংরেজি শিখেছে আমেরিকান সিনেমা দেখে। বিচলিত ও খুশি। নিচু গলায় বলল, ‘হার্ভার্ট? সিলভিয়া। ঠিক আছ? যিশু, বুঝবে না তুমি ফোন দিলে কতটা ভয় পেয়েছি! হার্ভার্ট? কথা বলো!’ দ্বিধায় পড়ল রানা। এই মেয়ে খুনির পরিচিত। নম্বরগুলোর একটা তার। এবার কী করবে, ভাবছে রানা। হয়তো মেয়েটা বুঝতে চাইছে মোবাইল ফোনটা এখন কার কাছে। অথবা, সে জানেও না মারা গেছে তার পরিচিত লোকটা। হয়তো প্রেমিকা বা স্ত্রী। তবে সেক্ষেত্রে এত নার্ভাস কেন মেয়েটা? এবার জবাবে কিছু বলতে হবে। হার্ভার্ট বংশের পরিচয় বা ডাকনামও হয়। ওই লোক অন্তত ফ্রেঞ্চ নয়। বোধহয় ব্রিটিশ বা আমেরিকান। মুখে হাত চেপে কর্কশ গলায় বলল রানা, ‘হ্যাঁ, আমি।’ বুঝতে পারছে, সামান্য ভুলেই সতর্ক হবে মেয়েটা। ওদিকে নীরবতা। শ্বাস আটকে ফেলল রানা। আরও কয়েক সেকেণ্ড পর মেয়েটা বলল, ‘তুমি কোথায়? কী হয়েছে ওখানে? ওরা তো বলল ক্রসফায়ারে গুলি লেগেছে তোমার গায়ে। আরও বলেছে, ওটা দুর্ঘটনা।’ রানা বুঝল, এই কল স্ত্রী বা প্রেমিকার নয়। এই মেয়ে শত্রুপক্ষের কেউ। নিভু নিভু মোমবাতির মত রানার মনে জ্বলছে সামান্য আশা। মেয়েটার কাছ থেকে হয়তো পাবে জরুরি তথ্য। আরও সতর্কভাবে মাউথ পিস চেপে ধরে একটু দূর থেকে কর্কশ স্বরে বলল রানা, ‘আমি আহত, সিলভিয়া।’ ‘কেমন যেন শোনাচ্ছে তোমার গলা।’ ‘কারণ আমি আহত,’ প্রায় বিড়বিড় করল রানা। ‘বেরিয়ে এসেছি মঠ থেকে। কিন্তু সাহায্য দরকার।’ ‘তুমি কোথায় আছ?’ ঝড়ের বেগে ভাবছে রানা। মেয়েটা বোধহয় বিশ্বাস করেছে, ও আসলে হার্ভার্ট। বড়শিতে আটকে গেছে মাছ। এবার ডাঙায় তুলতে হবে খুব সাবধানে। মনের চোখে রানা দেখল, আহত এক লোক। পালিয়ে বাঁচতে চাইছে সে। মরিয়া হয়ে উঠেছে সাহায্য পাওয়ার জন্যে। ওর নিজ জীবনে অন্তত কয়েকবার এমন হয়েছে। কয়েক ঘণ্টার ভেতর কতটা দূরে সরতে পারবে লোকটা? তার চাই নিরাপদ আশ্রয়। রানার মনে পড়ল, জঙ্গলের সেই ক্যাম্প সাইট। ওখান থেকেই প্রথমবারের মত ফোন করেছিল ও। আগুনে পোড়া এক ট্রাক ছাড়া আর কিছুই নেই সেখানে। পাঁজরে গুলি খেয়েছে এমন এক লোকের অভিনয় করল রানা। কাঁপা গলায় কাশতে শুরু করে বলল, ‘এখানে… একটা পিকনিক স্পট… জঙ্গলের ভেতর। পাহাড়ের কাছে। সন্ন্যাসীদের মঠ থেকে বড়জোর পনেরো মিনিট। দক্ষিণ- পুবে। একটা গাড়ি… সাহায্য চাই। এখনও রক্ত পড়ছে ক্ষত থেকে।’ রানা নিজে ভাল করেই জানে, ফুটো ভরা ওর এই কাহিনী। রক্তাক্ত এক লোক ট্যাকটিকাল ড্রেস পরে গুলিবিদ্ধ অবস্থায় পৌঁচেছে জঙ্গলের পিকনিক স্পটে। অথচ তার তো বোঝারই কথা নয় কোন্ দিকে চলেছে! কিন্তু কাঁচা মিথ্যা না বলে উপায়ও নেই ওর। কেন যেন মনে হচ্ছে, কথাগুলো বিশ্বাস করেছে মেয়েটা। ‘মঠের দক্ষিণ-পুবে পনেরো মিনিট?’ উদ্বেগ নিয়ে জানতে চাইল সিলভিয়া। ‘ভুল বকছ না তো? ওখানেই আছ তো?’ ‘হ্যাঁ,’ বেদম কেশে উঠল রানা। ‘বাজেভাবে আহত।’ ‘ঠিক আছে, আসছি। টিকে থাকো! হায়, যিশু! বহু দূরে যেতে হবে। আমাকে দাও দুটো ঘণ্টা। না, তিন ঘণ্টা। যত দ্রুত সম্ভব পৌছুব। রাত তিনটের ভেতর খুঁজে নেব তোমাকে। শুনতে পেয়েছ আমার কথা?’ ‘দেরি কোরো না,’ ককিয়ে উঠল রানা, ‘আমি হয়তো বেশিক্ষণ নেই…’ বৃষ্টির ভেতর ওকে পাশ কাটাল কমবয়সী দুই ছেলে- মেয়ে। অবাক চোখে রানাকে দেখেছে মেয়েটা। ‘একটু অপেক্ষা করো,’ ফোনে বলল সিলভিয়া, ‘মাত্র তিন ঘণ্টা। পৌঁছে যাব তারই ভেতর।’ কল কেটে দিল মেয়েটা। পকেটে ফোন রেখে হাঁটার গতি বাড়াল রানা। ওই ফোনের কারণে বিস্মিত। কিছুই না জেনে রাশানদের পেছনে ছুটছিল। অথচ সিলভিয়া বা হার্ভার্ট নামটা ব্রিটিশ বা আমেরিকান। এখন মনে হচ্ছে রাশান সিগারেট বা সিমনের পেছনে ছুটে ভুলই করেছে। অনুচিত ছিল মার্সেইতে পা রাখা। এবার মাত্র তিন ঘণ্টা পাবে মঠের কাছে ওই পিকনিক স্পটে পৌঁছাতে। মেয়েটা হাজির হওয়ার আগেই তৈরি থাকতে হবে ওর। ব্রায়ানকন শহর থেকে এখানে আসতে লেগেছে পুরো তিন ঘণ্টা। অথচ, এবার যেতে হবে আরও বেশি দূরে। পিকনিক স্পটে পৌঁছুতে পারবে রানা, তবে সেজন্যে গাড়ি চালাতে হবে বদ্ধ উন্মাদের মত। একা আসবে না ওই মেয়ে, বুঝে গেছে রানা। বলেছে, ক্রসফায়ারে আহত হয়েছে হার্ভার্ট। এসব ফালতু কথা। যাতে তাকে বিশ্বাস করে রানা। আসলে ফেলতে চাইছে ফাঁদে। সাহায্য করবে না। সঙ্গে আনবে দলের ক’জনকে। তারা মগজে গেঁথে দেবে বুলেট। তবে এই ঝুঁকি নিতে মনে কোনও দ্বিধা নেই রানার। নিজ দলের লোক হার্ভার্টকে শেষ করতে চাইলে, আপত্তি তুলত না রানা। নিজে প্রথম সুযোগে তাদেরকে পাঠাত নরকে। হঠাৎ পরিস্থিতি অন্যদিকে মোড় নেয়ায় বেশ বিস্মিত রানা। একটু আগেও ভাবছিল, সামনে নেই খোলা কোনও পথ। হামার জিপের দিকে হাঁটতে লাগল ও। ক’মুহূর্ত পর দ্রুত হলো ওর গতি। তর সইছে না। ভেজা ফুটপাতে ঝেড়ে দৌড় দিল গাড়ির দিকে। মুখ বেয়ে ঝরঝর করে পড়ছে বৃষ্টির ফোঁটা। হামারের পাশে পৌঁছে দেরি করল নাঁ দরজা খুলতে। ব্যাগটা ছুঁড়ে ফেলল প্যাসেঞ্জার সিটে। নিজে উঠল স্টিয়ারিং হুইলের পেছনে। ইঞ্জিন চালু হতেই বডির সঙ্গে চেপে ধরল অ্যাক্সেলারেটর। ভেজা রাস্তায় পিছলে গেল চার চাকা। ছিটকে এগোল গাড়ি। পরক্ষণে চরকির মত ঘুরল ব্রায়ানকন শহরের দিকে। হাতে মাত্র তিন ঘণ্টার চেয়েও কম সময়, তারই ভেতর পৌছুতে হবে সেই পিকনিক স্পটে। সাধ্যমত গতি তুলে জ্যামে ভরা মার্সেই শহর ত্যাগ করল রানা। খোলা হাইওয়েতে তুলল ঝড়ের বেগ। খুশি হামারের হেডলাইটের উজ্জ্বল আলোর সাহায্য পেয়ে। সামনে থেকে আসা গাড়ির ড্রাইভাররা আঁৎকে উঠছে হামারের স্পিড দেখে। আপত্তি তুলছে হর্ন বাজিয়ে। কিছুই পাত্তা দিচ্ছে না রানা। নির্দিষ্ট জায়গায় পৌছুতে হবে ঠিক সময়ে। সাঁই-সাঁই চলছে ওয়াইপার। ইন্সট্রুমেন্ট প্যানেলে জ্বলছে জ্বলজ্বলে আলো। যেন রানা আছে কোনও ফাইটার বিমানের ককপিটে। চলেছে ঘণ্টায় দেড় শ’ কিলোমিটার বেগে। কিছুক্ষণ পর গতি উঠল এক শ’ সত্তর কিলোমিটারে। সামনে কালো ফিতার মত পড়ে আছে নির্জন রাস্তা। ভীষণ ক্লান্তিতে ভেঙে আসছে রানার দেহ। সারাদিন অতিরিক্ত পরিশ্রম করেছে। আজ রাতেও হয়তো বিশ্রাম নেয়ার সুযোগ পাবে না। দীর্ঘ যাত্রায় জেগে থাকতে সাহায্য করবে মিউযিক। ইশতিয়াকের সিডি কালেকশন ঘাঁটল রানা। মার্ভিন গেয়ে, স্টিভি ওয়াণ্ডার ও জ্যাকসন ফাইভ ছাড়া ভাল কিছুই নেই। বাধ্য হয়ে একটা একটা করে রেডিয়ো স্টেশন ধরতে লাগল রানা। একটু পর পেল হুয়ান-লেস-পিন্স-এর সামার জ্যায ফেস্টিভেল লেট নাইট কনসার্ট। পাগলাটে মিউযিক ভাল না লাগলেও ভলিউম বাড়িয়ে দিল রানা। ক্যাবের ভেতর ধুপধুপ করছে ড্রামের আওয়াজ। করুণ আর্তনাদ ছাড়ছে স্যাক্সোফোন। আঁধার পথে সেঁটে রয়েছে রানার চোখ। হিসাব কষে দেখেছে, কত বেগে গেলে ঠিক সময়ে পৌঁছুতে পারবে গন্তব্যে। তুমুল বেগে ব্রায়ানকন শহরে পৌঁছল রাত আড়াইটার সময়। পরের পনেরো মিনিটে হাজির হলো জঙ্গলের মাঝে পিকনিক স্পটের কাছে। আগেই থেমেছে বৃষ্টি। পাহাড় চূড়ার মাথার ওপর আকাশে ঝিলমিল করছে আকাশগঙ্গা। পিকনিক স্পটের দিকে যেতে যেতে হেডলাইট ও ইঞ্জিন বন্ধ করল রানা। সতর্ক চোখ প্রায়ান্ধকার পথে। পোড়া বেলফেগর ট্রাক ছাড়া পিকনিক স্পট ফাঁকা। এখনও বোধহয় পৌঁছায়নি মেয়েটা। জঙ্গলের মাঝে বৃত্তাকার জায়গাটায় ঢুকে পড়ল রানা। থামল গাছের সীমানার কাছে ঘন এক ঝোপের ভেতর। আশপাশে ফার্নের ঝোপঝাড়। ওখানে লুকিয়ে অনায়াসে চোখ রাখতে পারবে কাঁচা মাটির পথে। হামার থেকে নেমে মোটা এক গাছের পেছনে গিয়ে বসল রানা। কোলে ফ্যামাস রাইফেল। বৃষ্টি ভেজা মাটি থেকে এল সোঁদা গন্ধ। চারপাশে গুঞ্জন তুলছে হাজার হাজার পোকা। একবার হাতঘড়ি দেখল ও। বিশ্রাম করতে বুজল চোখ। মাত্র কয়েক মিনিটে তলিয়ে গেল আধোঘুমে। যদিও সতর্ক প্রতিটি ইন্দ্ৰিয়। একহাত রাইফেলের পিস্তল গ্রিপে, তর্জনী আলতোভাবে স্পর্শ করেছে ট্রিগার। তিলতিল করে এল রাত তিনটে। এল না কেউ। পার হলো সাড়ে তিনটে। দেখা দিল না কেউ। নানা আওয়াজ তুলছে পতঙ্গের দল। অন্ধকার জঙ্গল থেকে এল একাকী পেঁচার হাহাকার। ক্রমে যেন বাড়ছে পোকামাকড়ের গুঞ্জন। পঁচিশ মিনিট পর বাজবে ভোর চারটে। চোখ মেলে চারপাশ দেখল রানা। ভাবছে, সত্যিই আসবে কেউ? আরও পাঁচ মিনিট পর জঙ্গুলে পথে পড়ল গাড়ির হেডলাইটের আলো। চাপা গর্জন ছাড়ছে শক্তিশালী ইঞ্জিন। মৃদু ক্যাঁচকোঁচ শব্দ সাসপেনশনের। ভারী চাকার নিচে মটমট করে ভাঙল শুকনো ডাল। উঠে ঘন ফার্নের গভীরে সেঁধিয়ে গেল রানা। মাথার ওপর দিয়ে গাছগুলোয় পড়ল হেডলাইটের উজ্জ্বল আলো। সরে গিয়ে স্থির হলো টয়লেট, পোড়া বেলফেগর ও প্রায় কয়লা হয়ে যাওয়া পিকনিক টেবিলের ওপর। রশ্মির ছটা দেখে রানা ধারণা করল, ওটা বড় আকারের কালচে রঙের কোনও এসইউভি। ফাঁকা জায়গায় এসে থামল গাড়ি। বাতি নিভিয়ে বন্ধ করা হলো ইঞ্জিন ‘ক্র্যাচ্’ আওয়াজ তুলল হ্যাণ্ডব্রেক। খুলে গেল দরজা। বৃত্তাকার জমির নানাদিকে গেল টর্চের আলো। যা ভেবেছি, মনে মনে বলল রানা। একা আসেনি মেয়েটা। তেইশ যে দু’জন নেমেছে এসইউভি থেকে, বৃত্তাকার এলাকা ঘুরে দেখতে গিয়ে বিপরীত দিকে চলল তারা। লম্বা ছায়ামূর্তি আসছে রানাকে লক্ষ্য করে। আকারে ছোট ছায়ামূর্তি চলেছে বামে। রানার ভুল না হলে তারা দু’জনই সশস্ত্র। খুঁজছে মঠের ওই খুনিকে। ফাঁকা জায়গার কিনারায় পড়ছে টর্চের কাঁপা, জোরালো আলো। রানা যেখানে রয়েছে, ওটাকে ঘড়ির ছয়টা ধরলে মেয়েটা আছে দশটার কাছে। লোকটার অবস্থান দুটোর ওপর। নিথর হয়ে জঙ্গলে বসে আছে রানা। প্রায় পড়ছে না শ্বাস। কমে গেছে হৃৎস্পন্দন। মিশে আছে বুনো পরিবেশের সঙ্গে। কমাণ্ডো ট্রেইনিঙে ওকে শেখানো হয়েছে, টার্গেট চলতে শুরু করলে সেই সুযোগে কীভাবে পৌছুতে হবে শত্রুর তিন ফুটের ভেতর। আর তারপর নিজেই ও হয়ে উঠবে আক্রমণকারী। অন্ধকারের সুযোগ নিয়ে খেপা সিংহের হিংস্রতা নিয়ে আচমকা ঝাঁপিয়ে পড়বে শত্রুর ওপর। আজকে তেমনই এক রাত। বৃত্তাকার জায়গার কিনারায় গিয়ে পড়ছে মেয়েটার হাতের টর্চের আলো। একবার দেখল পোড়া বেলফেগর ট্রাক। বোধহয় ভাবছে, কোথা থেকে এল ওটা। এর সঙ্গে কী সম্পর্ক দলের আহত লোকটার? পারবে তো তাকে শেষ করতে, নাকি নিজেই হবে খুন? হঠাৎ থমকে গেল মেয়েটা। ঘড়ির কাঁটার মত করে গাছের কিনারা ঘেঁষে ফিরছে লোকটা। বারবার আলো ফেলছে দু’পাশে। যেন পরখ করবে জঙ্গলের প্রতিটি পাতা ও ডাল। ঘড়ির ডায়ালের পাঁচ সংখ্যার কাছে পৌঁছুল সে। কয়েক গজ দূরে ফার্নের আড়ালে বসে লোকটার শ্বাসপ্রশ্বাসের আওয়াজ শুনছে রানা। নাকে এল ঘামের গন্ধ। তার ডানহাতে বাক্সের মত কালো একটা পিস্তল প্রায় হামাগুড়ি দিয়ে বসেছে রানা। ওর মাথার তিন ফুট ওপরে গাছের কাণ্ডে পড়ল টর্চের কাঁপা আলো। তখনই ব্যস্ত হয়ে উঠল রানা। অন্ধকার থেকে ছিটকে বেরোল চিতার বেগে। যেন বিশাল বাদুড়ের ছায়া। পরক্ষণে লোকটাকে চোক হোল্ডে ধরল ও। তার বামহাত থেকে পড়ে কয়েক ফুট দূরে গড়িয়ে গেল টর্চ। আলো স্থির হয়েছে বড় এক পাথরের ওপর। লোকটার কবজি মুচড়ে পিস্তল কেড়ে নিয়ে মাটিতে ফেলল রানা। পরক্ষণে এক ঝটকায় তাকে ঘুরিয়ে নিজের সামনে রাখল বর্মের মত। খুলির পাশে ঠেকাল ফ্যামাস রাইফেলের মোটা মাল। রাতের আঁধার চিরে চাপা শোনাল ওর কণ্ঠ: ‘হাত থেকে অস্ত্র ফেলো!’ থমকে গেছে মেয়েটা। হাতের টর্চের আলো তাক হলো মাটিতে। হাত থেকে কালো কী যেন পড়ল ধুপ আওয়াজে। ‘আলো স্থির করো নিজের ওপর,’ বলল রানা। ‘হাত নাড়বে না, নইলে গুলি খেয়ে মরবে তোমার সঙ্গী।’ ক’মুহূর্ত দ্বিধা করে নিজের ওপর টর্চ তাক করল মেয়েটা। চোখ পিটপিট করছে উজ্জ্বল আলোয়। আঁধার মঞ্চে স্পট লাইটে দাঁড়িয়ে থাকা অভিনেত্রী যেন, ভুলে গেছে পরের ডায়ালগ কী হবে। চোক হোল্ডে ধরা পড়া লোকটা চেষ্টা করছে শ্বাস নিতে। তার গলার ওপর চাপ কমাল রানা। ঠেলল কয়েক ফুট দূরে। বৃত্তাকার জায়গার দিকে সরে গেছে সে। পেছন থেকে তার মাথার ওপর রাইফেলের বাঁট নামাল রানা। স্টিল ও প্লাস্টিকে লেগে ভোঁতা আওয়াজ তুলল হাড়। আবছা ঘোঁত করেই হুড়মুড় করে মাটিতে মুখ থুবড়ে পড়ল সে। একটু দূরেই পোড়া ট্রাক। মাটি থেকে পিস্তল তুলল রানা। ওজন ও আকৃতি থেকে বুঝল, অস্ত্রটা গ্লক ১৯। মাঝারি আকারের নাইন মিলিমিটার সেমি অটোমেটিক। বুলেটে ভরা ম্যাগাযিন। দামি ও পেশাদারী জিনিস। পয়সাওয়ালা অপরাধীরাই কেনে। বেল্টে পিস্তলটা গুঁজে মেয়েটার দিকে রাইফেলের মায়ল তাক করে এগোল ও। আলোকিত গাছের মত চুপ করে দাঁড়িয়ে আছে সে। চোখ কুঁচকে দেখতে চাইছে ওদিকে কী ঘটল। বিন্দুমাত্র মিথ্যা বলেনি রানা, মেয়েটা সামান্য চালাকি করলেও গুলি করবে। কাছে পৌঁছে তাকে ভাল করে দেখল। যুবতীর বয়স বড়জোর পঁচিশ। বেশি লম্বা নয়। অ্যাথলেটিক শরীর দৌড়বিদের মত। কালো ক্যাপে গুঁজে রেখেছে বাদামি চুল। পরনে ফ্যাকাসে জিন্স প্যান্ট ও শার্ট। তার ওপর চাপিয়ে নিয়েছে হাইওয়ে-স্টাইলের কালো পুরনো এক চামড়ার জ্যাকেট। তার হাত থেকে থাবা দিয়ে টর্চ নিল রানা। জিনিসটা পোক্ত অ্যালিউমিনিয়ামের। ভেতরে চারটে বড় সেল ব্যাটারি। যেমন কাজে আসবে ফ্ল্যাশলাইট হিসেবে, তেমনি ব্যবহার করতে পারবে মুগুরের মত। মেয়েটার মুখে আলো ফেলে বুকে রাইফেলের মাযল তাক করল রানা। এত কম রেঞ্জে লাগলে পিঠ ভেদ করে মুঠো সমান গর্ত তৈরি করবে গুলি। মেয়েটা নিজেও তা জানে। ডানদিকে সরল রানা। রাইফেলের নল দিয়ে ঠেলে অজ্ঞান লোকটার দিকে নিয়ে চলল তাকে। ‘তোমার সঙ্গীর পাশে থামবে।’ আড়ষ্ট পায়ে চলেছে মেয়েটা। অন্ধকারে ‘ নড়ল তার সঙ্গী। গুঙিয়ে উঠে একহাতে চেপে ধরল মাথা। একটু পিছিয়ে মেয়েটার পিস্তল তুলে নিল রানা। ওটা দামি এবং ভাল অস্ত্র। গ্লক ২৬। একই ক্যালিবারের। ছোট হাতের জন্যে তৈরি। গোপনে রাখতে এর তুলনা নেই। পিস্তলটা সুন্দরভাবে এঁটে গেল রানার হিপ পকেটে। লোকটার দুই গজের ভেতর মেয়েটা পৌছুতেই নির্দেশ দিল রানা, ‘থেমে ঘুরে দাঁড়াও। দুটো হাতই যেন পরিষ্কার দেখতে পাই।’ থমকে ধীরে ধীরে ঘুরে দাঁড়াল মেয়েটা। কোমরের কাছে ঝুলছে দুই হাত। সামনের দিকে দুই তালু। যেন বলতে চাইছে, ‘হচ্ছেটা কী?’ চাইছে টর্চের আলো থেকে চোখ আড়াল করতে। তবে বোকা নয় সে। ভাল করেই জানে, হঠাৎ নড়লে হয়তো মরতে হবে গুলি খেয়ে। উত্তেজনার ছাপ চেহারায়। বারকয়েক তাকাল পতিত সঙ্গীর দিকে। উঠে হাঁটুর ওপর ভর করে বসেছে লোকটা। ‘এবার জানা যাক তোমরা কারা,’ বলল রানা। ‘তুমি তো সিলভিয়া, ঠিক?’ কড়া আলোয় ভুরু কুঁচকে মাথা দোলাল মেয়েটা। ‘আর কোনও নাম আছে?’ দ্বিধা করল যুবতী। ‘পুরো নাম সিলভিয়া রথচাইল্ড।’ ফোনে যেমন শুনেছে রানা, তেমনই মেয়েটার উচ্চারণ। ইংরেজ নাম বললেও তাকে মনে হচ্ছে ফ্রেঞ্চ। ‘আর এই লোক?’ জানতে চাইল রানা। টর্চের আলো ফেলল লোকটার ওপর। হাঁটুর ওপর ভর করে বসেছে সে। শ্বাস নিচ্ছে ফোঁস ফোঁস করে। মাথার চুল সোনালি। ত্রিকোণ চেহারা। রানা আঁচ করল, এই লোক স্ক্যাণ্ডিনেভিয়ান। অবশ্য ডাচ বা জার্মানও হতে পারে। ‘ওর নাম ব্যানওয়ার্ট,’ বলল যুবতী। ‘কার্ল ব্যানওয়ার্ট।’ ‘সিলভিয়া, আমি যখন তোমার সঙ্গীকে সার্চ করব, আলো ফেলবে ওর ওপর,’ বলল রানা। ‘আশা করি ভুল হবে না। নইলে পড়বে মহাবিপদে।’ মৃদু মাথা দোলাল মেয়েটা। তার হাতে ভারী টর্চ ধরিয়ে দিয়ে নিচু গলায় বলল রানা, ‘কার্ল, যথেষ্ট জোরে বাড়ি দেয়া হয়নি, উঠে দাঁড়াও।’ ধীরে ধীরে উঠে দাঁড়াল সে। টলছে মাতালের মত। রানা ও তার ওপর আলো ফেলল মেয়েটা। দ্রুত হাতে লোকটাকে সার্চ করল রানা। টর্চের উজ্জ্বল আলোয় ওর মনে হলো, ভীষণ রেগে আছে সে। একটা সুইচব্লেড ছুরি ও এক রোল ডাক্ট টেপ ছাড়া তার কাছে এমন কিছু নেই, যা আগ্রহ তৈরি করবে রানার মনে। এ ছাড়া আছে কয়েকটা ইউরোর নোট ও কয়েন। ছুরি ও টেপ সরিয়ে নিল রানা। ‘এবার তোমার পালা, কার্ল। আলো তাক করবে সিলভিয়ার ওপর। ভুলেও চালাকি করবে না।’ লোকটার হাতে টর্চ দিল মেয়েটা। প্রচণ্ড রাগে দাঁত কিড়মিড় করছে কার্ল। তবে ঠিকভাবেই ধরেছে আলো। মেয়েটাকে সার্চ করতে গিয়ে পারফিউমের মৃদু সুবাস পেল রানা। কাজটা দ্রুত শেষ করে টর্চ কেড়ে নিল কার্লের হাত থেকে। পিছিয়ে গেল এক পা। আলো ফেলে দেখল তাদের দু’জনকে। একহাতে কোমরের কাছে ধরেছে রাইফেল। মাযল তাক করা দু’জনের ঠিক মাঝে। ‘এবার মুখ খোলো,’ বলল রানা। ‘হার্ভার্ট কোথায়?’ জানতে চাইল মেয়েটা। ডানহাতের ভাঁজে টর্চ রাখল রানা। রাইফেলের মাযল না সরিয়ে বামহাতে প্যান্ট থেকে নিল ফোন। ওটা অন করে বের করল খুনির লাশের ছবি। ট্রাক পুড়িয়ে দেয়ার আগে তুলেছে। মেয়েটাকে ছবি দেখিয়ে জানতে চাইল, ‘চেনা চেনা লাগছে?’ ভুরু কুঁচকে গেল মেয়েটার। চোখে ঝড়ের মেঘ। আলো ভেদ করে দেখতে চাইল রানাকে। চাপা স্বরে বলল, ‘তুমি ওকে খুন করেছ।’ ‘না, পেয়েছি মরা অবস্থায়,’ ফোন আগের জায়গায় রাখল রানা। ‘কয়েকটা নাইন মিলিমিটার বুলেটের আঘাতে ফুটো হয়ে গিয়েছিল। যে ধরনের লোক, হয়তো উপযুক্ত শাস্তিই পেয়েছে। তবে দোষ না করেও খুন হয়েছে আমার বন্ধুরা। আর সেজন্যে দায় নিতে হবে কাউকে না কাউকে। হয়তো তোমাদেরকে দিয়েই শুরু করব শোধবোধের কাজ।’ চোখ সরু করে ভুরু কুঁচকে ফেলেছে মেয়েটা। দেখতে চাইছে রানার চেহারা। ‘তুমি তা হলে মনাস্ট্রিতে ছিলে?’ ‘থাকা উচিত ছিল,’ বলল রানা। ‘ওখানে ছিলাম গত বেশ ক’টা দিন। তোমরা যা খুশি না করলে হয়তো থাকতাম আরও।’ ‘তুমি তো সন্ন্যাসী নও,’ বলল মেয়েটা। ‘চেহারা দেখেই সবাইকে বুঝে ফেল?’ ‘কে তুমি?’ ‘সব পরিকল্পনায় থাকে খুঁত,’ বলল রানা, ‘আমি তোমাদের সেই খুঁত। যার কথা ভাবতেও পারোনি। আর সেজন্যেই হয়তো পাবে চরম শাস্তি। আমি মৃত সাধু হলে খুশি হতে তোমরা।’ ‘ভুল ভাবছ,’ বলল মেয়েটা, ‘সব খুলে বললে তখন বুঝবে।’ ‘সেটাই করবে তোমরা, খুলে বলবে সব,’ বলল রানা। ‘গোপন করবে না একটা কথাও। নইলে মরবে গুলি খেয়ে। আশপাশে কেউ নেই। চিৎকার করে সাহায্য চাইলেও আসবে না কেউ। পরিবেশ এমনই ছিল সন্ন্যাসীদের মঠে। তবে এবার অস্ত্রের নল তোমাদের দিকে। ভাবতে গিয়ে নিশ্চয়ই ভাল লাগছে না, যে-কোনও সময়ে খুন হবে?’ ‘আমাকে সব খুলে বলতে দাও,’ বলল সিলভিয়া রথচাইল্ড। ‘আমি চাই প্রথমে কথা শুরু করুক ব্যানওয়ার্ট,’ বলল রানা। ‘এখন পর্যন্ত একটা কথাও বলেনি গুণ্ডাটা। ফোঁস-ফোঁস করে শ্বাস ফেলছে ব্যানওয়ার্ট। আড়ষ্ট হয়েছে হাত-পায়ের পেশি। রানা দেখছে, দড়ির মত ফুলে গেছে তার ঘাড়ের রগ। ‘নিজেকে খুব শক্ত ভাবো, তাই না, ব্যানওয়ার্ট?’ বলল রানা। ‘ধরে নিলাম তুমি উপযুক্ত লোক। তা হলে বলো, খুন করেছ ক’জন সাধুকে?’ কখনও কখনও বহু কিছু বলে নীরব সময়। গতকাল ভোরে কী করেছে, সেটা ভাবতে গিয়ে হাসি ফুটল লোকটার মুখে। চোখে উপভোগের দৃষ্টি। রাইফেলের মাযল সামান্য সরিয়ে তাকে গুলি করল রানা। বিকট আওয়াজে ছিঁড়েখুঁড়ে গেল জঙ্গলের আঁধার পরিবেশ। ভীষণ ভয়ে গাছ থেকে উড়াল দিল পাখিরা। ব্যানওয়ার্টের ঠিক বুকে গুলি করেছে রানা। হৃৎপিণ্ড ভেদ করে ফুসফুস ঝাঁঝরা করেছে হাই-ভেলোসিটির গুলি। যেন ছুটন্ত রেলগাড়ির ধাক্কা খেয়ে পিছিয়ে ছিটকে পড়ল লাশ। মারা গেছে মাটিতে পড়ার আগেই। মেয়েটার দিকে মাযল তাক করল রানা। ভীষণ ভয়ে চমকে গেছে মেয়েটা। বিস্ফারিত হলো দু’চোখ। মুখ ও ঘাড়ের পাশে ছলাৎ করে লেগেছে ব্যানওয়ার্টের রক্ত। ‘বেশিক্ষণ সময় নষ্ট করব না,’ বলল রানা, ‘হয় কথার জবাব দেবে, নইলে শুয়ে থাকবে বন্ধুর পাশে। আমি চলে গেলে ইঁদুর আর ছুঁচো খেয়ে সাফ করবে তোমাদের লাশ।’ মৃত সঙ্গীর দিকে তাকাল সিলভিয়া রথচাইল্ড। চট্ করে বুঝে গেছে, মিথ্যা বলছে না এশিয়ান এই লোক। রানার মনে হলো না জীবনে প্রথমবারের মত লাশ দেখেছে মেয়েটা। মুহূর্তের জন্যে চেহারায় ফুটে উঠেছিল তৃপ্তির ছাপ। ‘যা বলার বলো, সিলভিয়া,’ বলল রানা। ‘তুমি পুড়িয়ে দিয়েছ ট্রাক?’ বেলফেগরটা দেখাল মেয়েটা। ‘তোমার বন্ধুর চেয়ে তুমি চালাক,’ বলল রানা। ‘এবার বলো, ‘কারা খুন করেছে সাধুদেরকে। ‘ব্যানওয়ার্ট আমার বন্ধু ছিল না,’ বলল মেয়েটা। ‘আবর্জনার মতই নোংরা এক লোক। ওকে গুলি করেছ বলে ধন্যবাদ। নিজেই বহুবার ভেবেছি ওই কাজটা করব।’ রাইফেলের মাयলের ওপর দিয়ে তাকে দেখল রানা। ‘ভেবেছ যা খুশি বলবে আর তাই বিশ্বাস করব?’ কাঁধ ঝাঁকাল সিলভিয়া রথচাইল্ড। ‘তা ভাবছি না। হয়তো গুলিই করবে। কারণ এখন যা বলব, বিশ্বাস করতে কষ্ট হবে তোমার। তবে মনে রেখো, আমাকে খুন করলে পড়বে মহাবিপদে।’ ‘সবসময়েই থাকি বিপদে, এটা নতুন কিছু নয়,’ বলল রানা, ‘হারাবার কিছুই নেই তোমার। কাজেই বলো যা বলার।’ আবারও কাঁধ ঝাঁকাল মেয়েটা। ‘ঠিক আছে। উপায় থাকলে অফিশিয়াল আইডি দেখাতাম। আপাতত সে উপায় নেই। আমার নাম সিলভিয়া রথচাইল্ড নয়। আমি ডিজিএসআই-এর আণ্ডারকাভার এজেন্ট। আসল নাম অ্যালাইস বেলাইত। অফিসের সহকর্মীরা কেউ কেউ ডাকে এলিস বেলা বলে।’ চব্বিশ ডিখেকশন জেনাখেলে দে লা সিকিউখিতে ইন্তেখিয়েখের সংক্ষেপিত নাম: ডিজিএসআই। কাউন্টার ইন্টেলিজেন্স, কাউন্টার-টেরোরিযম ও সার্ভেইলেন্সের কাজ করে ওই ফ্রেঞ্চ এজেন্সি। শত্রুভাবাপন্ন দেশ বা অশুভ কোনও পক্ষ দেশের নিরাপত্তা বিঘ্নিত করলে এজেন্টদের দায়িত্ব তা রুখে দেয়া। বাংলাদেশে একই দায়িত্ব পালন করে বাংলাদেশ কাউন্টার ইন্টেলিজেন্স বা বিসিআই। কঠোর মিলিটারি ট্রেনিং নেয়া দেশ সেরা ক’জন যুবক ও যুবতী প্রাণের মায়া ত্যাগ করে লড়ছে দেশের বাইরের অশুভ সব পক্ষের বিরুদ্ধে। ওদের দায়িত্ব আরও বেশি, কারণ বিদেশে গিয়েও ঠেকাতে হচ্ছে ভয়ঙ্কর সব ষড়যন্ত্র। দুর্ধর্ষ ওই এজেন্টদেরই একজন মাসুদ রানা। এ মুহূর্তে ভাবছে, হয়তো সত্যি বলছে মেয়েটা। এ কারণেই মুখে-ঘাড়ে রক্ত লাগলেও ঘাবড়ে যায়নি। অবশ্য বেশকিছু প্রশ্ন জন্মেছে রানার মনে। ‘জানতাম, বিশ্বাস করবে না তুমি,’ বলল এলিস বেলা। ‘বিশ্বাস করব কি না তা পরে ভাবব,’ বলল রানা, ‘আগে জানতে চাই বেশ কয়েকটা বিষয়ে।’ ‘আগেই বলেছি, যে মিশনে আছি, সঙ্গে রাখতে পারিনি এজেন্সির আইডি। গত চার মাস হলো সিলভিয়া রথচাইল্ড নাম নিয়ে ঢুকে পড়েছি গিসেলের সংগঠনে। তবে বেশি দূর এগোতে পারিনি তদন্তে।’ ‘গিসেল কে?’ জানতে চাইল রানা। ‘ডেইটার গিসেল। ওই সংগঠনের চিফ।’ ‘অপরাধী কোনও সংগঠন?’ ‘তা বলতে পারো। নিজেদের বলে পারাটি। শব্দটা এসেছে ল্যাটিন থেকে।’ ‘জানি,’ বলল রানা। ‘পারাটি মানে প্রস্তুত হওয়া মানুষ। কিন্তু কী কারণে প্রস্তুত হতে চাইছে তারা?’ কাঁধ ঝাঁকাল এলিস বেলা। ‘ভাল প্রশ্ন। তবে এর কোনও জবাব আমার কাছে নেই।’ রহস্যের কুয়াশা ক্রমেই ঘনীভূত হচ্ছে। কয়েক মুহূর্ত পর জানতে চাইল রানা, ‘ঠিক আছে, বলো তো নেউলি-সার- সেইনে তোমাদের এজেন্সির হেডকোয়ার্টারের বাড়িটা কী রঙের?’ ‘যা-তা বললেই হলো?’ মাথা নাড়ল এলিস বেলা। ‘আমাদের হেডকোয়ার্টার লেভোলোইসে-পেরেট-এ।’ ‘কয়টা ডিপার্টমেন্ট আছে তোমাদের এজেন্সিতে?’ ‘আটটা,’ খুব গম্ভীর কণ্ঠে বলল মেয়েটা, ‘ইন্টেলিজেন্স টেকনোলজি, জেনারেল অ্যাডমিন, ভায়োলেন্ট সাবভারশন, ইকোনমিক, টেরোরিযম, সাপোর্ট, কাউন্টার ইন্টেলিজেন্স আর ইন্টারনাল অ্যাফেয়ার্স।’ তোমাদের আছে এক সিনিয়র এজেন্ট। আকারে বিশাল। উচ্চতা হবে ছয় ফুট আট ইঞ্চি। গালে ক্ষতের দাগ। গোঁফ ঝোপের মত। তার নাম কী?’ ‘এদোমন্দ দে লা হৌ,’ দ্বিধা ছাড়াই জবাব দিল এলিস বেলা। ‘অবসর নিয়েছে কয়েক বছর আগে।’ ‘হাতের ডানে বা বামে উলকি?’ ‘বাম বাহুর ওপরের দিকে।’ ‘ওটার ভেতর কীসের ছবি?’ ‘জলপরীর, বলল মেয়েটা। ‘তার বউয়ের নাম কী?’ ‘বিয়েই তো করেনি! যে মেয়েকে ভালবাসত, সে বিয়ে করেছিল আরেক লোককে।’ অন্তর্ভেদী দৃষ্টিতে এলিস বেলাকে দেখল রানা। ওর মনে হলো না কোনও কিছু গোপন করছে মেয়েটা। অথবা, এ ধরনের প্রশ্নের মুখে পড়বে ভেবে ভাল করেই ট্রেনিং দেয়া হয়েছে তাকে। ওর নিজের অনুচিত হবে চট্ করে তাকে বিশ্বাস করা। রাইফেলের নল নিচু করে ক্লিক আওয়াজে সেফটি অন করল রানা। ‘তুমি নিজে আসলে কে?’ বলল মেয়েটা। ‘আমার এজেন্সি সম্পর্কে এত কিছু জানার কথা নয় তোমার। তা ছাড়া, সঙ্গে দেখছি মিলিটারি ইত্য রাইফেল। ওটাও থাকার কথা নয় তোমার কাছে।’ ‘আগেই বলেছি, আমি সাধু নই,’ বলল রানা। ‘ভুলে গেছ, জবাব দেবে তুমি, আমি নই। হার্ভার্ট কে ছিল?’ ‘পল হার্ভার্ট, মানে যার লাশের ছবি তুলেছ?’ ‘তার ব্যাপারে খুব উদ্বিগ্ন ছিলে। সেটা কেন?’ ‘হার্ভার্ট আমাদেরই একজন,’ ক’মুহূর্ত পর বলল মেয়েটা। ‘সে তো ফ্রেঞ্চ ছিল না।’ ‘ইংরেজ,’ বলল এলিস বেলা। ‘তুমি নিজে কোন্ দেশের মানুষ? গায়ের রঙ দেখে মনে হচ্ছে উপমহাদেশীয়। ভারত, পাকিস্তান, নেপাল, শ্রীলঙ্কা, মালদ্বীপ, ভুটান না বাংলাদেশের?’ ‘হার্ভার্ট সম্পর্কে বলতে থাকো।’ ‘তার আসল নাম জানি না। শুধু এটা জানি, চাকরি করত ব্রিটিশ ইন্টেলিজেন্সে। কাজটা ছিল জয়েন্ট ইনভেস্টিগেশন।’ ‘মিথ্যা বলছ। খুনিদের একজন ছিল সে।’ ‘কাউকে খুন করেনি, প্রতিবাদের সুরে বলল এলিস বেলা। ‘এতে কোনও দ্বিধা রেখো না মনে। বাধ্য হয়ে তাদের সঙ্গে মিশে থাকতে হয়েছে তাকে। এখন অন্যদের সঙ্গে পাওয়া যাবে তার লাশ। তাকে শনাক্ত করা হলে এ কারণে বেশ জটিলতায় পড়বে আমার এজেন্সি।’ ‘আমি হলে দুশ্চিন্তা করতাম না, বলল রানা, ‘কারণ, আগুনে পুড়ে ছাই হয়েছে সে। কোথাও পাওয়া যাবে না তাকে।’ ‘আগুনে পুড়ে ছাই হয়েছে? কোথায় পুড়িয়ে দেয়া হয়েছে?’ ‘এখানেই,’ পোড়া কালো ট্রাক দেখাল রানা। ‘একটা হাড়ও পাবে না।’ ট্রাকের দিকে চেয়ে রইল মেয়েটা। চোখে ঝড়ের মেঘ। ‘হায়, যিশু! তুমি আসলে কে?’ ‘এমন কেউ, যে পছন্দ করত ওই নিরীহ সাধুদেরকে। যার মনে খুনিদের প্রতি ঘৃণা ছাড়া আর কিছু নেই।’ আপাদমস্তক মেয়েটাকে দেখল রানা। ‘তোমার হাইট কত?’ ‘এক শত বাহাত্তর সেন্টিমিটার,’ অপ্রাসঙ্গিক প্রশ্ন শুনে অবাক হয়েছে এলিস বেলা। তার পায়ে টর্চের আলো ফেলল রানা। মেয়েটার পরনে হাই-লেগ কমব্যাট বুট। আকারে বেশ ছোট। ‘জুতোর সাইয কত?’ ভুরু কুঁচকে বলল মেয়েটা, ‘ছত্রিশ। পায়ের মাপ দিয়ে কী বুঝতে চাইছ?’ ‘মনাস্ট্রিতে খুনিদের পায়ে ছিল তোমার মতই কমব্যাট বুট। সেগুলোর ভেতর ছিল ছোট সাইযের পায়ের ছাপ। ওটার মালিক হয় টিনএজার, নইলে ছোট পায়ের কোনও মেয়ে।’ সন্দেহ নিয়ে মেয়েটার পায়ের দিকে আবারও তাকাল রানা। ‘ছাপগুলো আমার নয়। তুমি দেখেছ ডেইযির পায়ের চিহ্ন।’ ‘ডেইযি কে?’ ‘ডেইযি বাস্‌। ডেইটার গিসেলের প্রেমিকা। দলের দ্বিতীয় সর্বোচ্চ নেত্রী। সর্বক্ষণ থাকে গিসেলের সঙ্গে। প্রেমিকের মতই একই পরিমাণ বিপজ্জনক সে।’ এলিস বেলার চোখে তাকাল রানা। কয়েক সেকেণ্ড পর বুঝে গেল, দৃষ্টিতে একফোঁটা মিথ্যার ছাপ নেই। অথবা, হয়তো বড় অভিনেত্রী সে। ‘তোমার কাছ থেকে জেনে নেব কিছু বিষয়ে,’ বলল রানা। ‘তবে জিজ্ঞাসাবাদ এখানে করব না।’ মেয়েটাকে রাইফেলের নলের ইশারায় ঝোপঝাড় দেখাল রানা। জঙ্গলে ঢুকতেই পায়ের নিচে মটমট করে ভাঙল শুকনো সব ডাল। হামার গাড়ির কাছে থামল ওরা। নতুন করে গুলির আওয়াজ না পেয়ে যে যার নীড়ে ফিরেছে পাখিরা। উত্তেজিত কণ্ঠে ডাকছে অন্ধকারে। মেয়েটাকে গাড়ির প্যাসেঞ্জার সিটের দিকে নিল রানা। বুকে অস্ত্র তাক করে টান দিয়ে খুলল দরজা। ‘ওঠো।’ উঁচু কার্নিশে পা রেখে গাড়িতে উঠল মেয়েটা। একপাশে হামারের গায়ে ঠেস দিয়ে রাইফেল রাখল রানা, সুইচব্লেড ও টেপ বের করল পকেট থেকে। ক্লিক আওয়াজে খুলল ছুরি। চাঁদের আলোয় ঝিক করে উঠল রুপালি ফলা। টেপের রোল থেকে নির্দিষ্ট দৈর্ঘ্যের বেশ কয়েকটা অংশ কাটল রানা। সিটের টিউবের মত ফ্রেমে টেপ দিয়ে আটকে দিল মেয়েটার ডানহাত। টেপের দ্বিতীয় অংশ কাজে এল দুই গোড়ালি জড় করে আটকে দেয়ায়। তৃতীয় টুকরো বন্দি করল তার গোড়ালি ও ডান কবজি। পিছিয়ে দড়াম করে দরজা বন্ধ করল রানা। রাইফেল হাতে থামল ড্রাইভিং সাইডে। দরজা খুলে রাইফেল রাখল সিটের পেছনে। নিজে উঠে এল ক্যাবে। টেপের চতুর্থ টুকরো ব্যবহার করে সিটের সঙ্গে আটকে দিল মেয়েটার বাম কবজি। নিজ কাজে সন্তুষ্ট হয়ে আবারও হামার থেকে নামল রানা। দরজাদুটো লক করে গেল ব্যানওয়ার্টের লাশের পাশে। দুই কবজি ধরে টেনে নিয়ে রাখল ঘন এক ঝোপের কাছে। ফিরল এসইউভির সামনে। পিকনিক স্পটে ঢোকার প্রবেশপথ জুড়ে বসে আছে ওটা। গাড়িটা নিসান হার্ডটপ পিকআপ, ট্রাক। রঙ কালো হলেও গায়ে রাস্তার হলদেটে ধুলো। একপাশে বড় অক্ষরে লেখা: আউট’ল। ইগনিশনে রয়েছে চাবি। স্টিয়ারিং হুইলের পেছনে উঠল রানা। গাড়ির ভেতরে নতুন-নতুন একটা গন্ধ। গ্লাভ কম্পার্টমেন্টে জরুরি কিছু নেই। ইঞ্জিন চালু করে হেডলাইট জ্বেলে পিকনিক স্পটের আরেকদিকে চলল রানা। গাড়ি রাখল ব্যানওয়ার্টের লাশের সামনে। তারপর বারকয়েক আগু-পিছু করে অফ রোড চাকা দিয়ে প্রায় চেপ্টা করল লাশ। কাজটা নিখুঁত হলো না। তবে সময় নেই যে তাকে কবর দেবে। গাড়িটা ওখানে রেখে হেঁটে গিয়ে হামারে উঠল রানা। পাশের সিটে গম্ভীর চেহারায় বসে আছে ওর বন্দি। চালু করতেই গর্জে উঠল হামারের ইঞ্জিন। বাতি জ্বেলে দেয়ায় উজ্জ্বল হেডলাইটের আলো ছড়িয়ে গেল ঝোপের চারপাশে। কয়েক সেকেণ্ড চুপ করে থাকল রানা, তারপর প্যান্টের পকেট থেকে নিয়ে কোলের ওপর রাখল মেয়েটার ছোটখাটো ক পিস্তল। ‘এত টেপ ব্যবহার করলে গরিলাও পালাতে পারবে না,’ রানার কোলে পিস্তলটা দেখছে এলিস বেলা। ‘নাম যা-ই হোক তোমার, তুমি ঝুঁকি নেয়ার লোক নও।’ ‘এজন্যেই এখনও মরিনি,’ বলল বিসিআই এজেন্ট, ‘নামটা রানা।’ গিয়ার ফেলল ও। এবড়োখেবড়ো জমিতে দুলতে দুলতে চলেছে হামার। অর্ধবৃত্তের মত এক জায়গা পেরিয়ে আবার উঠল পিকনিক স্পটে। পাশ কাটাল পোড়া বেলফেগর ট্রাক। জঙ্গুলে পথ সোজা গেছে হাইওয়ের দিকে। কালো পিচঢালা রাস্তায় পৌঁছে মুহূর্তের জন্যে দ্বিধায় পড়ল রানা। ডানে যাবে, না বামে? ডানের পথ ওকে নেবে সন্ন্যাসীদের মঠে। বামে পড়বে পুরনো ওই গ্রাম্য ফিলিং স্টেশন। বামে বাঁক নিল রানা। হামার যেন নির্জন রাস্তায় শক্তিশালী বাতিঘর। হেডলাইটের সাদা আলোয় পিছিয়ে পড়ছে গাছের সবুজ সুড়ঙ্গ। 


   ত্রিশ চুক্তি শেষে রেস্তোরাঁ ছেড়ে গাড়িতে চেপেছে রানা ও বেলা। ‘আবারও বলছি, ঘুমিয়ে নেবে,’ বলল ফ্রেঞ্চ এজেন্ট। রওনা হয়ে গেল ওরা। ‘গাড়িতেই ঘুমাতে পারব,’ জানাল রানা। পিকআপ ড্রাইভ করছে এলিস। ফিরে পেয়েছে ওর গ্লক। মাথা নাড়ল মেয়েটা। ‘মোটেলে উঠলে অসুবিধে কী? আমাদের তো বিশ্রাম চাই! ওখানে আরামদায়ক বিছানা পাব।’ ‘পরে বলবে পটাতে চেয়েছি, সেটা বড় কারণ,’ উদাস হয়ে বলল রানা। ‘মনে হচ্ছে সত্যিকারের ভদ্রলোক!’ হাসল এলিস। যখন-তখন পুলিশ হাজির হবে সে ভয়ে জেগে থাকল বাঙালি ভদ্রলোক। কিন্তু আধঘণ্টা পর ঝিমুতে গিয়ে ঘুমিয়ে পড়ল বেলার কাঁধে মাথা রেখে। সেই ঘুম ভাঙল ঝাঁকি খেয়ে। থেমে গেছে পিকআপ ট্রাক। সোজা হয়ে রানা দেখল, রাস্তার পাশে ওরা থেমেছে একটা মোটেলের পার্কিং লটে। ‘জায়গাটা ভালই মনে হচ্ছে,’ মন্তব্য করল বেলা। পাঁচ মিনিট পর মোটেলের একুশ নম্বর রুমের দরজা বন্ধ করল রানা। ওরা আছে পেছনের ব্লকে। কয়েক পা গিয়ে দরজা খুললেই পার্কিং এরিয়া। টয়োটা থেকে অস্ত্রের ভারী হোল্ডঅল এনেছে বেলা। নিজের ব্যাগটা বয়েছে হতক্লান্ত রানা। ওদের ঘরটা মাঝারি। দরকারি আসবাবপত্র ছাড়া আর কিছুই নেই। দুটো পুরনো খাটিয়া, একটা ওয়ার্ডোব, চলনসই বাথরুম, ঘরের কোণে ঘাড় বাঁকা এক ল্যাম্প, পলকা এক টেবিলের ওপর ফোন ও দেয়ালে দুটো কমদামি তৈলচিত্র। ‘একেবারেই সাধারণ, চলবে তো তোমার?’ মৃদু হেসে বলল বেলা। ‘সমস্যা নেই,’ বলল রানা। চলে গেল বামের বেডের কাছে। ওদিকে জানালা। জুতো না খুলেই শুয়ে পড়ল বিছানায়। শক্ত, এবড়োখেবড়ো ম্যাট্রেসটাকে মনে হলো পালকের মত নরম। চোখ বুজে বড় করে দম নিল রানা, দ্বিতীয়বার শ্বাস নিতেই ঘুরতে ঘুরতে নেমে গেল বৃত্তাকার কালো এক গহ্বরে! কোনও চিন্তা বা স্বপ্নের অনুমতি নেই ওখানে প্রবেশের! উত্তর দিকে পাঁচ শ’ কিলোমিটার দূরে লে বাউরগেট এয়ারপোর্টে লিয়ার জেট থেকে নামল কমিশনার অ্যাল মার্লো। তার জন্যে অপেক্ষা করছে কালো সিত্রোঁ সেডানের কনভয়। প্যারিসের রাস্তায় নিজে ড্রাইভ করল মার্লো। পড়ে গেছে দুশ্চিন্তায়। লিয়নে জরুরি কাজ ফেলে সরকারি ক’জন আমলার সঙ্গে দেখা করতে হচ্ছে বলে বিরক্ত। মেজাজ আরও খারাপ, কারণ গত কয়েক ঘণ্টায় হাতে পায়নি ভাল কফি ভরা মগ। মহাবিরক্ত অন্য কারণেও। উঁচু পর্যায়ের গোপন ওই মিটিং করা যেত যে-কোনও বোর্ডরুমে। তার মনে হচ্ছে, বিলাসিতার দিক থেকে রাজা জর্জ ফাইভকে হারাতে ব্যস্ত হয়ে উঠেছে এসব রাজনীতিকরা। অথচ হাতে সময় নেই, যে-কোনও মুহূর্তে মাথায় পড়বে বাজ। গ্র্যাণ্ড হোটেলের আধুনিক ও সুসজ্জিত লবিতে পা দিতেই অ্যাল মার্লোর দিকে এল কালো সুট পরা ক’জন লোক। কানে রেডিয়ো পিস। কোটের ভেতর অস্ত্র। কমিশনারকে পথ দেখিয়ে চতুর্থতলায় প্রেসিডেনশিয়াল সুইটে নিল তারা। ভেতরে পা রেখেই মার্লো বুঝল, তার শঙ্কাই ঠিক। টেবিলে রুপার প্লেটে থরে থরে সাজিয়ে রাখা হয়েছে দেশের সেরা খাবার। বন্যা বইছে শ্যাম্পেইন ও ওয়াইনের। লাঞ্চের সময় না হলেও পেটপুজোয় ব্যস্ত হয়ে উঠেছে আমলারা। তার চেয়েও খারাপ কথা, আশপাশে কোথাও নেই এক ফোঁটা ভাল কফি! রাজকীয় কামরায় ক্ষমতাশালী কয়েকজন আমলাকে দেখল মার্লো। তাঁদের মধ্যে আছেন ডিজিএসআই-এর সেন্ট্রাল ডিরেক্টর ও টেরোরিযম ডিভিশন রয়েছে এমন কয়েকটি এজেন্সির চিফ। লণ্ডন থেকে এসেছেন এমআই ফাইভ-এর লিয়েইযোঁ অফিসার। ডেইটার গিসেলের কেস নিয়ে দু’পক্ষের মাঝে যোগাযোগ রাখছেন তিনি। এসেছেন এফআইএস বা সুইস ফেডারেল ইন্টেলিজেন্স সার্ভিসের চিফ। এ ছাড়া উপস্থিত হয়েছেন ফ্রেঞ্চ ইন্টেরিয়র মিনিস্টার। লুই পনেরো সেটির বেশিরভাগ জুড়ে থেবড়ে বসে আছেন তিনি। একটু পর পর চুমুক দিচ্ছেন শ্যাম্পেইনের গ্লাসে। কমিশনার মার্লো পৌঁছুতেই তার সঙ্গে হ্যাণ্ডশেক করলেন সবাই। ভদ্রতা বজায় রেখে খাবার বা ড্রিঙ্ক এড়িয়ে গেল সে। দেরি না করে যেতে চাইল মূল বিষয়ে। এখন প্রধান সমস্যা: বাংলাদেশ কাউন্টার ইন্টেলিজেন্সের এজেন্ট মাসুদ রানা। ওই লোক হঠাৎ করেই জড়িয়ে গেছে অতি গোপনীয় ডেইটার গিসেল অপারেশনে। ঘরের গুরুত্বপূর্ণ সবাই এরই ভেতর পড়েছেন রানার মিলিটারি রেকর্ড ও এসপিয়োনাজ কৃতিত্বের ওপর তৈরি সংক্ষিপ্ত ফাইল। প্রত্যেকে জানেন, ওই লোক পুলিশে ফোন করে বলেছে, কী ঘটেছে শ্যাতোস দে লা সান্তে ভিখয়ে দে পেলভোতে। সুতরাং প্রথম সুযোগ পেয়েই সরাসরি কাজের কথায় এল কমিশনার অ্যাল মার্লো। ‘আজ সকালে যা ঘটল, তা থেকেই শুরু করা যাক। ভোরের দিকে এক খামার থেকে ফোন করা হয় ব্রায়ানকন জণ্ডামির কাছে। খামার মালিক জানায়, চুরি হয়েছে তার পিকআপ ট্রাক। ওই এলাকা থেকে মাত্র এক কিলোমিটার দূরেই আমাদের পাইলট খুঁজে পায় এক এইচওয়ান হামার। পুলিশ এখন খুঁজছে ওই টয়োটা পিকআপ। হামারের মালিকের নাম ইশতিয়াক আহমেদ ফারুক। যুবক আপাতত কোথাও চাকরি করছে না। বাস করে ব্রায়ানকন শহরে। পুলিশকে জানিয়ে দিয়েছে, একটু আগে জেনেছে, চুরি হয়েছে তার গাড়ি। দেরি না করে নালিশ করত পুলিশে। ‘আপনার কি মনে হয় সত্যি বলছে সে?’ জানতে চাইলেন টেরোরিযম চিফ। ‘তার বিরুদ্ধে কোনও ধরনের প্রমাণ আমাদের হাতে নেই,’ বলল মার্লো। ‘ওদিকে সেই মঠের কয়েক কিলোমিটার দূরে সার্চ টিম পেয়েছে দুটো ভেহিকেল। একটা নিসান এসইউভি। ফাইল করা হয়েছে চেসিস ও ইঞ্জিনের নম্বর। লাইসেন্স প্লেট ছিল অ্যাক্সিডেন্টে নষ্ট হওয়া একটা গাড়ির। নিসানের ভেতরের ফিঙ্গারপ্রিন্ট ও ডিএনএ স্যাম্পল নিয়ে জানা গেছে, ওটা ব্যবহার করেছে এজেণ্ট বেলাইত এবং এক লোক। ওই লোকের নাম কার্ল ব্যানওয়ার্ট। ধারণা করা হচ্ছে, সে গিসেলের দলে ছিল। একটু দূরে ঝোপে পাওয়া গেছে তার লাশ। খুব কাছ থেকে খুন করা হয়েছে হাই-ভেলোসিটি রাইফেল ব্যবহার করে। ক্যালিবার কী ছিল, আর অস্ত্রটা কী, সেসব নিয়ে কাজ করছি আমরা।’ নিম্নপদস্থ এক অফিসার বলল, ‘আন্দাজ করতে পারি, ট্রিগার টিপে দিয়েছে মাসুদ রানা।’ তাকে চিনল না মার্লো। ‘এই কেসে সব না জেনে মন্তব্য করা ঠিক হবে না,’ বলল কমিশনার। ‘তবে, হ্যাঁ, পরিস্থিতি দেখে তেমনই মনে হচ্ছে। ওই দু’জনের সঙ্গে যোগাযোগ করে মাসুদ রানা। রাজি করায় ওখানে দেখা করতে। এরপর গুলি করে কার্ল ব্যানওয়ার্টকে। বন্দি হয় আমাদের এজেন্ট অ্যালাইস বেলাইত। মাসুদ রানা ধরে নেয় সে ডেইটার গিসেলের দলের সদস্যা। গত ক’মাস আমরাও চেয়েছি ওই দলের সবাই মেয়েটাকে বিশ্বাস করুক।’ ‘কিন্তু এখন ব্যাকফায়ার করছে সব,’ মন্তব্য করলেন মিনিস্টার অভ দ্য ইন্টেরিয়র। ‘তবে মাসুদ রানা এখন জানে মেয়েটা কে,’ বললেন ডিজিএসআই চিফ। ‘ধরে নিচ্ছি, ওর ওপর ভয়ানক নির্যাতন করেছে কুকুরটা। এত সহজে মুখ খুলবে না আমার এজেন্ট। হয়তো খুনই হয়ে গেছে মেয়েটা।’ ‘নির্যাতন বা খুন মাসুদ রানার স্টাইল নয়,’ বলল অ্যাল মার্লো। ঘরে উঠেছে গুঞ্জন। সবাই ভাবছে কী বীভৎসভাবে খুন হয়েছে এজেন্ট অ্যালাইস বেলাইত। সবাই চুপ করবে সেজন্যে অপেক্ষা করল কমিশনার। আবারও সবার মনোযোগ পাওয়ার পর বলল, ‘অন্য ভেহিকেল ছিল পুরনো আমলের এক সিত্রোঁ ট্রাক। পুড়ে গেছে। তবে খোঁজ নিয়ে জানা গেছে, ওটা ছিল শ্যাতোস দে লা সান্তে ভিখযে দে পেলভোর বাহন। ফরেনসিক এক্যামিনেশন থেকে জানা গেছে, ওটার টুল লকারে ছিল এক লোক। এখনও এক্সপার্টরা জানতে চেষ্টা করছে সে আসলে কে। তবে আমার মনে হচ্ছে, ওই লোক ছিল আমাদের দ্বিতীয় এজেন্ট পল হার্ভার্ট ওরফে রন হাওয়ার্ড।’ ‘তাকে খুন করেছে মাসুদ রানা,’ ঘড়ঘড়ে কণ্ঠে বললেন এমআই ফাইভ লিয়েইযোঁ অফিসার। তৃতীয়বারের মত নিলেন শ্যাম্পেইনের গ্লাস। ‘মাসুদ রানা বলেছে, সে তাকে খুন করেনি।’ সবার চোখ স্থির হলো কমিশনারের ওপর। একই সময়ে জানতে চাইলেন কয়েকজন, ‘আপনি বিশ্বাস করেন তাকে?’ ‘বিশ্বাস করি, আর যা-ই হোক, মাসুদ রানা মিথ্যাবাদী নয়।’ ‘হয়তো ভয়ানক বর্বর ওই মাসুদ রানা,’ বলল সুট পরা এক সরকারি অফিসার। ‘কারণ ছাড়াই দ্বিধা নেই খুন করতে।’ মৃদু মাথা নাড়ল অ্যাল মার্লো। ‘তার ক্ষতি না করলে পিঁপড়েও তার হাত থেকে নিরাপদ।’ ‘আপনি আগেও তার সঙ্গে কাজ করেছেন,’ বললেন ইন্টেরিয়র মিনিস্টার। দেখছেন হাতের রিপোর্ট। ‘বছরখানেক আগে জড়িয়ে যায় এক কিডন্যাপিং কেসে। জানতে পারিনি বিস্তারিত। তবে আমার এখনকার প্রশ্ন: আসলে তাকে কতটুকু চেনেন আপনি, কমিশনার?’ ‘যতটুকু চিনেছি, সাধারণ মানুষের কোনও ক্ষতি করবে না সে। তবে, আমরা যার ভেতর পড়েছি, তাতে তাকে বলা যায় বিদ্যুৎবাহী তার। একটু দূরেই এক টন বিস্ফোরক। যে-কোনও সময়ে ঘটবে বিপর্যয়। ‘আমি ঠিক বুঝলাম না আপনার কথা, ‘ বললেন মিনিস্টার। ‘এসবে কীভাবে জড়িয়ে গেল সে?’ ‘আমার পক্ষে সব জানা সম্ভব হয়নি,’ বলল অ্যাল মার্লো, ‘আমার পাঠিয়ে দেয়া ফোনের সংক্ষিপ্ত ট্র্যান্সস্ক্রিপ্ট দেখেছেন আপনারা। মাসুদ রানার মুখের কথা থেকে ধরে নিতে পারি, গত কয়েক দিন আগেও সে বাস করত ওই মঠে। কিন্তু ডেইটার গিসেলের দলের লোক মেরে ফেলল সাধুদেরকে মানুষগুলোকে বন্ধু মনে করত রানা। ফলে খেপে গেল সে। এখন ঠিক করেছে, প্রাণ থাকতে বাঁচতে দেবে না ওই দলের অপরাধীদেরকে। বলতে পারেন, একা নেমেছে লড়াইয়ে। এখন আর কিছুতেই সরানো যাবে না ওকে যুদ্ধের পথ থেকে। তার রেকর্ড দেখেছেন আপনারা। বর্তমানে পৃথিবীর বুকে তার চেয়ে বিপজ্জনক আর কেউ নেই। আরও খারাপ দিক, মাসুদ রানা জানেও না পা রেখেছে কীসের ভেতর। বিশেষ করে ডেইটার গিসেল সম্পর্কে কোনও ধারণাই নেই। রানার কারণে বাধ্য হলে সময়ের আগেই ভয়ানক কিছু ঘটাবে গিসেল। জেন্টলমেন, আশা করি বুঝতে পেরেছেন, ক্ষতির ঝুঁকি কী পরিমাণ।’ মাথা দোলালেন মিনিস্টার। ‘এক পাগলের বিরুদ্ধে লেগেছে আরেক পাগল। ফলে ঘটতে পারে যে-কোনও বিপর্যয়।’ তিনটে ইন্টেলিজেন্স এজেন্সির চিফদের দিকে ঘুরে তাকালেন তিনি। ‘আপনাদের কী মনে হয়, এখন কী করবে ডেইটার গিসেল? আপনারা তো এখনও জানেন না সে কোথায় আছে।’ ঢোক গিললেন ডিজিএসআই-এর ডিরেক্টর ও টেরোরিযম ডিভিশনে রয়েছেন এমন দু’জন চিফ। ডিজিএসআই চিফ বললেন, ‘জী, কথা ঠিক। এখনও জানা যায়নি কোথায় ঘাঁটি গেড়েছে সে।’ অন্যদের ওপর চোখ বোলালেন মিনিস্টার। দৃষ্টি স্থির হলো সুইস এজেন্সি চিফের ওপর। ‘আপনারা কী ভাবছেন?’ ‘নানাধরনের চেষ্টার পরেও জানা যায়নি সে কোথায়।’ মাথা নাড়লেন ভদ্রলোক। ‘তার কোনও ঠিকানা, এমন কী ফোন বা ইমেইল নেই। কোথা থেকে যেন বেরিয়ে আবারও সেঁধিয়ে যায় কোথাও। গ্রেফতারের সুযোগই থাকে না।’ ‘কিন্তু তাকে ঠিকই খুঁজে নেবে মাসুদ রানা,’ বলল কমিশনার মার্লো। ‘এ ব্যাপারে আপনাদেরকে নিশ্চয়তা দিতে পারি। আর আমাদের কাজ হবে সঠিক সময়ে তাকে বাধা দিয়ে ডেইটার গিসেলকে হাতের মুঠোয় নেয়া।’ লুই পনেরো সেটিতে নড়ে উঠলেন মন্ত্রী। টেবিলে ঠকাস্ করে রাখলেন শ্যাম্পেইনের গ্লাস। ‘তা হলে বসে আছেন কেন?’ ভালই বলেছেন, ভাবল মার্লো। তার চোখ গিয়ে পড়ল উচ্ছিষ্ট ভরা সব প্লেটের ওপর। ‘আমি চাই দেশ জুড়ে শুরু হোক ক্যাম্পেইন,’ পাশের দুই এইডের উদ্দেশে বললেন মন্ত্রী। ব্যস্ত হয়ে নোট নিচ্ছে দুই যুবক। ‘এতে দেরি করা চলবে না। দৈনিক পত্রিকায় পাঠাতে হবে মাসুদ রানা আর জিম্মি মেয়েটার ছবি। নিউয করুক সব ধরনের সাংবাদিকরা। ওই বেচারী মেয়ে এখনও বেঁচে থাকলে, তাকে যেন উদ্ধার করা হয়, সে-কাজে নেমে পড়ক ফ্রান্সের প্রতিটি মানুষ। শাস্তি পেতে হবে বাংলাদেশি ম্যানিয়াক মাসুদ রানাকে।’ পুরু বুড়ো আঙুল তুলে কমিশনার অ্যাল মার্লোকে দেখালেন মোটা মন্ত্রী, মুখে চওড়া হাসি। ‘এদিকে, কমিশনার, দরকারি সব কাজ করবেন আপনি। নিশ্চয়ই বুঝতে পেরেছেন, ইচ্ছে হলে যা খুশি করতে পারবেন। আপাতত আপনার হাতে তুলে দিলাম আর্মড্ রেসপন্স টিম। দরকারে একটা একটা করে গাড়ি সার্চ করবে তারা। খোঁজ নেবে গ্রামাঞ্চলে। মাসুদ রানা যে ধরনের ট্রেনিং পেয়েছে, গোপনে কোথাও লুকিয়ে পড়বে সে। পরে স্থির করবে কীভাবে হাতের মুঠোয় পাবে গিসেলকে। আর সে সুযোগটা নেব আমরা। ধরব সত্যিকারের হারামজাদাটাকে।’ ‘রানা কিন্তু সাধারণ অপরাধী নয়,’ বলল মার্লো। ‘সে বাংলাদেশের একজন বিশ্বস্ত এজেন্ট। তার ট্রেনিং দুর্দান্ত। অত্যন্ত সতর্ক লোক। ব্রিটিশ সিক্রেট সার্ভিসের চিফ অ্যাডমিরাল মারভিন লংফেলো একাধিকবার এর সাহায্য নিয়ে নির্মূল করেছেন এমআইসিক্সের ভেতর ঢুকে পড়া বেশ ক’জন বিশ্বাসঘাতককে। ওর পেছনে যদি লাগতে যাই, হালকা একটা ব্যাগ নিয়ে হারিয়ে যাবে ও দুর্গম কোনও জায়গায়। যেখানে খুঁজতেও যাবে না কেউ। শত্রুর যানবাহন কেড়ে নিয়ে তাদেরই কমিউনিকেশন ব্যবহার করে উধাও হবে নতুন কোথাও। মাসুদ রানা যে শুধু কমাণ্ডো, তা নয়, ট্রেইণ্ড গেরিলা। আমরা যখন ভাবব তাকে বাগে পেয়ে গেছি, আসলে তখনই ও সরে যাবে বহু দূরে। আসলে সাধারণ কোনওভাবেই তাকে বাগে পাওয়া কঠিন।’ বিস্মিত চোখে কমিশনারের দিকে চেয়ে রইল সবাই। গুঞ্জন উঠেছে ঘরে। ‘আপনি আসলে কী বলতে চাইছেন?’ জানতে চাইলেন ইন্টেরিয়র মিনিস্টার। ‘তাকে ধরা যাবে না, সেটা হয় কীভাবে? ‘সত্যিই কাজটা প্রায় অসম্ভব,’ বললেন ডিজিএসআই চিফ। ‘ধারণা করা হয় বাঙালি ওই এজেণ্ট সত্যিই দুনিয়ার সেরা।’ ‘হ্যাঁ, ধরা যাবে,’ বলল মার্লো। ‘তবে সেজন্যে আগে জানতে হবে কী ভাবছে সে।’ ‘আশা করি ঈশ্বর আপনাকে বলে দেবেন ওর মগজে কী আছে,’ বললেন মিনিস্টার, ‘পারবেন এত কঠিন কাজ করতে?’ চুপ থাকল মার্লো। নীরবতা নেমেছে ঘরে। একটু পর বলল সে, ‘ঠিক আছে, জেন্টলমেন, তা হলে এবার আলাপ করি কী ধরনের কাজে নামছি আমরা।’ একত্রিশ ঘুমের ঘন কালো, গভীর কূপ থেকে উঠেই বাজেভাবে আঁকা রঙচটা ছবিটা দেখল রানা। ঘরের অন্যদিকে চলেছে কে যেন। চোখ পিটপিট করে আবারও তাকাল ও। পুরোপুরি জেগে উঠতেই বুঝল, ওকে গ্রেফতার করতে আসেনি কমিশনার অ্যাল মার্লো। দরজার কাছে নেই হ্যাণ্ডকাফ হাতে ইন্টারপোলের সশস্ত্র অফিসার। ওই মেয়ে ওর পরিচিত এলিস বেলা। ঘরের ওদিকের জানালার কাছে গেল মেয়েটা। বাইরে কড়া রোদ। একটু আগে স্নান করেছে বলে তরতাজা গোলাপের মত দেখাচ্ছে বেলাকে। ভেজা তোয়ালে দিয়ে ঢেকেছে স্তন ও ঊরু। সূর্যের আলোয় ঝিলিক দিল পেলব পায়ের পাতায় জলবিন্দু। শরীর শুকিয়ে নিতে আবারও বাথরুমে ঢুকল মেয়েটা। পাশের বেডে পোশাকের ওপর ওর গ্লক পিস্তলটা দেখল রানা। ওদিকে ঘুরেও দেখেনি এলিস বেলা। আমাকে বিশ্বাস করতে পারো, বলেছিল মেয়েটা। হাই তুলে কনুইয়ে ভর দিয়ে উঠে বসল রানা। ঘুরিয়ে পা রাখল মেঝেতে। সোজা হয়ে বসে আবারও তুলল হাই। ডানহাতে ডলছে গাল। চট্ করে দেখে নিল হাতঘড়ি। দুপুর সোয়া একটা। যা ভেবেছিল, ঘুমিয়ে নিয়েছে তার চেয়েও বেশি। কয়েক মুহূর্ত পর আবারও ঘরে ঢুকল বেলা। চুলে পেঁচিয়ে নিয়েছে ছোট একটা তোয়ালে। ‘আগেই ডাকতে,’ বলল রানা। ‘মায়া লেগেছে। ঘুমাচ্ছিলে ঠিক বাচ্চা ছেলের মত। কী অসহায় আর নিষ্পাপ। লজ্জা পেয়ে বলল রানা, ‘ও। আমি তো বাচ্চাই!’ ‘তা ছাড়া, বিপদের সময় ঝিমাতে শুরু করলে বিপদ হবে। সামনে জরুরি কাজ।’ টেবিলে বৈদ্যুতিক কেতলি ও কমদামি কফির ক’টা স্যাচেল দেখল রানা। ঘুম তাড়াতে কাজে লাগবে কফি। জানতে চাইল ও, ‘তুমি ঘুমাতে পেরেছ?’ কাঁধ ঝাঁকাল বেলা। ঝুঁকে একপাশে সরাল পিস্তল। তুলে নিল পোশাক। ‘সামান্য। পরে একবার ঘুরে এলাম বাইরে থেকে। রাস্তার একটু দূরেই একটা মোড়।’ ‘কাজটা ঠিক হয়েছে?’ বলল রানা। ‘আগে কখনও শুনিনি চোরাই গাড়ি নিয়ে এখানে-ওখানে ঘুরে বেড়াচ্ছে জিম্মি। ‘রাগ কোরো না। রিসেপশনিস্টকে বলেছি, নষ্ট হয়েছে আমার মোবাইল ফোনের ব্যাটারি। মেয়েটা ভাল। ডেকে দিল ট্যাক্সি। নগদ টাকা খরচ করে তোমার জন্যে কিনেছি কিছু জিনিসপত্র। তুমি তো দেখছি সত্যিকারের টাকার কুমির।’ ‘স্পয়েল অভ ওঅর, টেবিলে রাখা কেতলির দিকে চলল রানা। ‘জানতে চাই না,’ বলল এলিস, ‘তবে কাজে লেগেছে টাকা। মনে হলো ঘুম থেকে উঠে খিদে লাগবে তোমার। সেজন্যে কিছু খাবার এনেছি।’ মেঝেতে প্লাস্টিকের ব্যাগ দেখাল ও। ‘কয়েকটা জিন্সের প্যান্ট আর কয়েকটা শার্টও আছে। আমার আন্দাজ ঠিক কি না, কে জানে!’ ‘ধন্যবাদ,’ বলে কেতলির ঢাকনি খুলে পানির পরিমাণ দেখল রানা। যথেষ্ট। চালু করে দিল কেতলি। চোখের কোণে কালো প্লাস্টিকের জিনিসটা দেখে বলল, ‘এটা কেন?’ . টেবিলের কিনারায় রয়েছে ছোট একটা ল্যাপটপ কমপিউটার। ওটার কেবল গুঁজে আছে ল্যাণ্ড লাইনের ফোন সকেটে। মাথা থেকে তোয়ালে খুলল বেলা। মুখের চারপাশে ছড়িয়ে পড়ল একরাশ চুল। মেয়েটার সুন্দর মুখটা দেখাল সূর্যমুখী ফুলের মত। আপেলের নির্যাস দিয়ে তৈরি শ্যাম্পুর ঘ্রাণ পেল রানা। ‘আমাদের শত্রুদের কাছেও এই জিনিস। আধুনিকতার সঙ্গে তাল না মিলিয়ে উপায় নেই।’ ফোঁস-ফোঁস করা কেতলির ঢাকনি খুলল রানা। তিনটে স্যাচেল ছিঁড়ে কফি ফেলল কাপের ভেতর। কেতলির ফুটন্ত পানি যোগ দিতেই ফেনা তুলল কাদাটে ইন্সট্যান্ট কফি। ‘অন্য কথা ভাবছি,’ বলল বেলা। ‘ভূত বা প্রেতাত্মা নিয়ে কথা বলেছিলেন সাধু। ওই মঠে কিছু পেয়েছে ডেইটার গিসেল। কাজেই আমাদেরও জানতে হবে, ওটা আসলে কী। যখন ঘুমিয়ে ছিলে, সাধারণ কিছু কিওঅর্ড ব্যবহার করে ইন্টারনেটে সার্চ করেছি মঠ, গণকবর ও কানা সাধুর ব্যাপারে।’ বাজে কফিতে চুমুক দিল রানা। কুঁচকে গেল ভুরু। ‘কাজ হয়েছে তাতে,’ বলল বেলা। ‘জানলাম ফ্র্যাঙ্কো জেন পিয়েরের নাম। জানতে চাও সে আসলে কে?’ তিক্ত মুখে কফিতে আরেক চুমুক দিল রানা। ‘বলো সে কে।’ এক নামকরা ক্রনিকলার। চোদ্দ শতাব্দীর। সে আমলে নানা এলাকায় গিয়ে অদ্ভুত কিছু দেখলে সেসব লিখে রাখতেন। সেসময়ে লেখাপড়া জানত না বেশিরভাগ মানুষ। আর তাই ওই সময়ের ক্রনিকলের ওপর ভর করে ইতিহাস বর্ণনা করেন আজকালকার ইতিহাসবিদরা। মেডিইভেল আমলে ফ্র্যাঙ্কো জেন পিয়েরে লিখে গেছেন কানা সাধু এখিক সাবাতিয়েখের জীবনে ঘটে যাওয়া এক নিষ্ঠুর কাহিনী।’ মৃদু হাসল এলিস বেলা। ‘জানতে চাও আসলে কী হয়েছিল?’ ‘জানতে না চাইলেও ছাড়বে না,’ আরেক চুমুক কফি নিল রানা। ‘সেসময়ে জেরুজালেমে যাওয়ার জন্যে ফ্রান্সের এক গ্রাম থেকে রওনা হন কানা এখিক সাবাতিয়েখ। কিন্তু গন্তব্যে আর পৌঁছুতে পারেননি।’ ভুরু কুঁচকে বেলাকে দেখল রানা। ‘তার মানে, তুমি এখন ইতিহাসবেত্তা।’ মিষ্টি হাসল মেয়েটা। ‘সরবনে ক্লাসের সেরা ছাত্রী ছিলাম। আইন পড়তে শুরু করার আগে প্রথম ডিগ্রি নিয়েছি ইতিহাসে। ঠিকই বলেছিলেন ফ্র্যাঙ্কো জেন পিয়েরে। সেসময়ে নেপলসের রাজা ও রানিকে সেনাকল কিনে নেয়ার জন্যে রাজি করান ফ্র্যান্সিসকান বিশপ খজাখ গুয়েখিখ। তুমি জানো, রানা, কোন্ ঘরে শেষবারের মত সাপার খান যিশু?’ ‘জীবনে যে দু’একটা বই পড়িনি, তা নয়,’ বলল রানা। ‘সেনাকল সম্পর্কে জানি।’ ‘বিশপ চেয়েছিলেন পবিত্র শহরের আশপাশে খ্রিস্টধর্মীদের জন্যে একটা এলাকা। যদিও সেসময়ে ওই শহর ছিল মিশরীয় মামলুক সুলতানদের অধীনে। তবে তাঁদের সঙ্গে যথেষ্ট ভাল সম্পর্ক ছিল পশ্চিমা খ্রিস্টানদের।’ অপেক্ষা করছে রানা। ‘এ থেকে প্রমাণ হয় সঠিক ছিল ফ্র্যাঙ্কো জেন পিয়েরের ক্রনিকল,’ বলল বেলা, ‘আগেই বলেছি, ফ্রান্স ত্যাগ করতে পারেননি কানা সাধু এখিক সাবাতিয়েখ। অসুস্থ হয়ে পড়েন এক গ্রামের কাছে। পরে ধরে নেয়া হয় তিনি চলে গেছেন অশুভ শক্তির মুঠোর ভেতর। ক্রনিকল অনুযায়ী, যখন-তখন মাটিতে পড়ে যেতেন সাবাতিয়েখ। হাত-পা ছুঁড়তেন পাগলের মত। মুখ থেকে বেরোত অদ্ভুত এক ভাষা। আসলে মূর্ছা বা মৃগী রোগে আক্রান্ত হতেন বলে তাঁকে আগুনে পুড়িয়ে মারে চার্চ কর্তৃপক্ষ। সেসময়ে চলত ডাইনী শিকার। শত শত রোগীকে এভাবে পুড়িয়ে মেরেছে মানুষ। সাবাতিয়েখের মূল অপরাধ, তিনি কথা বলেন পোপ ও চার্চের বিরুদ্ধে। তেরো শ’ তেতাল্লিশ সালে রোমের পোপ ক্লেমেন্ট ছয় ছিলেন বিলাসবহুল জীবনে অভ্যস্ত। কেউ তাঁর বিরুদ্ধে টু শব্দ করলেও রক্ষা ছিল না তার। বড় পদের ধর্মব্যবসায়ীরা নিজ স্বার্থে সম্পূর্ণ সমর্থন দিত পোপকে। ক্রনিকল অনুযায়ী, একটা একটা খুঁটিতে সাবাতিয়েখকে বেঁধে আগুনে পোড়াতে থাকে চার্চ কর্তৃপক্ষ। তাদের সঙ্গে ছিল গ্রামবাসীরা। করুণ চিৎকার করতে থাকেন সাবাতিয়েখ। আর সেসময়ে দিতে থাকেন একের পর এক অভিশাপ।’ চট্ করে যোগাযোগটা বুঝল রানা। ‘অভিশাপের কথা বলেছিল ডেইটার গিসেল।’ মাথা দোলাল বেলা। ‘পাগলের মত বারবার করে বলত ওই অভিশাপের কথা। আগুনে পুড়তে পুড়তে চেঁচিয়ে বলেছিলেন সাবাতিয়েখ, ‘আমি অভিশাপ দিচ্ছি! নিরপরাধ মানুষকে খুন করছ! আজ থেকে তোমরা অভিশপ্ত! তোমাদের ঠাঁই হবে নরকে! সবই দেখছেন ঈশ্বর! মহাপাপ! মহাপাপ করলে! অভিশপ্ত হলে! রেহাই পাবে না তোমাদের সন্তানরা! নরকে পুড়বে তোমরা হাজার বছর ধরে!’’ বিস্বাদ কফিতে চুমুক দিতে দিতে শুনছে রানা। ভাবছে, এরপর কী বলবে মেয়েটা? ‘ইউরোপে মেডিইভেল সময়ে চারপাশে দ্রুত ছড়িয়ে পড়ত কুসংস্কার,’ বলল বেলা। ‘মুসলিম জগৎ যখন এগিয়ে চলেছে বিজ্ঞান ও অঙ্কে ভর করে, সেই একই সময়ে কাদার ভেতর তলিয়ে আছে পশ্চিমা সব দেশ। ঝড়-বৃষ্টি বা বন্যার পর সাধুরা বলত, তোমাদের ওপর খেপে গেছেন ঈশ্বর, তখন ভীষণ ভয়ে মাটিতে হুমড়ি খেয়ে পড়ত সবাই।’ তিক্ত হাসল বেলা। ‘একেবারে ঠিক সময়ে অভিশাপ দিয়েছিলেন সাবাতিয়েখ। সময়টা তখন তেরো শ’ আটচল্লিশ সাল।’ ‘ওই সালে কী হয়েছিল?’ জানতে চাইল রানা। ‘প্রথমবারের মত ফ্রান্সে শুরু হয় কালো মৃত্যু বা ব্ল্যাক ডেথের প্রকোপ,’ বলল বেলা। ‘মাত্র কিছু দিনের ভেতর সাফ হয়ে গেল দেশের অর্ধেক মানুষ। তখনও গ্রামবাসীর কানে বাজছে সাবাতিয়েখের কথা। সময়টা এমন যে গাছের শুকনো পাতার মত মৃত্যুর কোলে ঢলে পড়ছে একের পর এক মানুষ। দুনিয়ার সঙ্গে যোগাযোগ ছিল না দূরের পাহাড়ি গ্রামের মানুষের। জানা ছিল না কারও, গোটা দেশ জুড়ে চলছে কী ধরনের বিপর্যয়। সবার মনে হলো, সাবাতিয়েখকে অন্যায়ভাবে পুড়িয়ে মেরেছে বলেই এখন সেই অভিশাপে মরছে তারা। কিন্তু যা করার তো করেই ফেলেছে, কাজেই এখন আর রক্ষা নেই। স্থানীয় বেশকিছু গ্রামের একজন মানুষও বাঁচল না। তাদের ভেতর ছিল সাবাতিয়েখকে অভিযুক্ত করা মানুষগুলোও। মেডিইভেল আমলের সেই সময়ের বিস্তৃত বর্ণনা দিয়েছেন ক্রনিকলার ফ্র্যাঙ্কো জেন পিয়েরে। স্তূপ হয়ে গিয়েছিল মানুষের লাশ। বারবার স্রষ্টার কাছে ক্ষমা চেয়েছে জীবিতরা। সেসময়ে মৃত ও প্রায় মৃত সবাইকে পাহাড়ি ওই মঠের নিচের ঘরে আটকে দেয়াল তুলে দেয়ার নির্দেশ দেন বিশপ। রানা, নিশ্চয়ই বুঝেছ কোন্ মঠের কথা বলছি?’ মৃদু মাথা দোলাল রানা। ‘শুধু মৃত নয়, অসুস্থদেরকেও আটকে ফেলল একটা ঘরের ভেতর,’ বলল এলিস। ‘শত শত লাশের সঙ্গে বন্দি তারা। হাত-পায়ে আটকে দেয়া হলো শেকল। মাঝে দেয়াল তুলে দেয়ায় জীবন্ত কবর হলো তাদের। খাবার ও পানির অভাবে খুব কষ্ট পেয়ে মারা গেল মানুষগুলো। তিক্ত হয়ে গেছে রানার মন। ক্ষুৎ-পিপাসার যন্ত্রণায় ভুগতে ভুগতে ঘুটঘুটে আঁধারে পড়ে থাকল সবাই। পচে দুর্গন্ধ ছড়াচ্ছে মানুষের লাশ। নরমাংস পৈয়ে চারপাশে হুটোপুটি করছে একদল ইঁদুর। ভীষণ গুঙিয়ে চলেছে অসুস্থরা। জীবিতরা জানে, আর কখনও বেরোতে পারবে না ওই ঘর থেকে। কেউ নেই যে রক্ষা করবে তাদেরকে। ‘ক্রনিকলে লেখা হয়েছে এলোইসের নাম,’ বলল এলিস। ‘তিনি ছিলেন নার্স। অসুস্থদেরকে সুস্থ করার জন্যে প্রাণপণ লড়েন। কিন্তু সেই অপরাধেই কি না জানি না, ওই ঘরে জীবন্ত কবর দেয়া হয় তাঁকেও। অনেকে বলে, আজও পাহাড়ি গুহামুখের ওদিক থেকে ভেসে আসে এলোইসের করুণ আর্তনাদ ও আহাজারি।’ প্রধান সাধুর কথা ভাবল রানা। প্রতিটি এলাকায় রয়েছে অতীতের গোপন বহু কিছু। যেগুলো ভুলে যাওয়াই ভাল। পাতাল ঘরের প্রসঙ্গে কথা তোলায় মঠের ওই লজ্জাজনক ইতিহাসের কথাই এড়াতে চেয়েছিলেন তিনি। তবে ওদের কাছে নেই প্রতিটা জবাব। বহু প্রশ্ন রয়েছে, যেগুলোর কোনও উত্তর নেই। ‘মাত্র এক সকালে যথেষ্ট রিসার্চ হয়েছে, তাই না?’ বলল বেলা। ‘শুরুটা ভাল,’ বলল রানা, ‘তবে কোনও দিকেই বেশি এগোতে পারোনি। আমাদের এখনও জানা নেই কোথায় আছে ডেইটার গিসেল।’ ‘আমি একমত নই,’ বলল বেলা। ‘এসবের সঙ্গে কীভাবে জড়িয়ে গেছে ডেইটার গিসেল, ঠিকই বেরিয়ে আসবে। আমরা তো এটা জানি, অভিশাপের কথা বারবার বলত সে।’ ‘কিন্তু এটা জানি না, কেন বলত,’ বলল রানা। ‘তা ছাড়া, এত শত বছর পর হঠাৎ করেই কেন মঠে হামলা করল সে? কী সম্পর্ক এসবের সঙ্গে সোনার বারের? ক্রনিকলে ওই ব্যাপারে কিছু আছে?’ ‘না, কিছুই নেই,’ স্বীকার করল বেলা। ‘হামলা আর সোনার পারস্পরিক সম্পর্ক বোঝা যাচ্ছে না,’ বলল রানা। ‘কী কারণে শত শত বছর আগে মানুষকে মঠের সোনা রাখার ট্রেয়ার ভল্টে আটকে দিয়েছিল চার্চ কর্তৃপক্ষ?’ কাঁধ ঝাঁকাল বেলা। ‘তারা হয়তো জানত না ওখানে গুপ্তধন আছে।’ ‘সেক্ষেত্রে তো ডেইটার গিসেলেরও জানার কথা নয়। কানা সাধু সাবাতিয়েখের কাহিনী আর ফ্র্যাঙ্কো জেন পিয়েরের ক্রনিকলে সোনার বার সম্পর্কে কিছুই নেই কেন?’ ‘হয়তো ক্রনিকলের আরও অংশ ছিল, পরে হারিয়ে গেছে,’ বলল বেলা। ‘তুমি তো বলেছ, পুরোটাই পড়ে দেখেছ।’ ‘অনলাইনে যা পেয়েছি, সেটুকুই,’ বলল মেয়েটা। ‘বাকিটা হয়তো এখনও ডিজিটালাইয করা হয়নি। ফ্রান্সের ইতিহাস দীর্ঘ। এ বিষয়ে এখনও কাজ করছে ন্যাশনাল আর্কাইভ। আরও বেশ ক’বছর লাগবে আসল ইতিহাস কমপিউটারে তুলতে। শত শত কিলোমিটার দৈর্ঘ্যের শেলফ ভরা প্রাচীন সব ডকুমেণ্ট। কিছু জানতে চাইলে নিজে গিয়ে খোঁজ নিতে হবে।’ রানা বুঝে গেল কী আশা করছে মেয়েটা। মুখে বলল, ‘ভাবছ ঘুরে আসবে প্যারিস থেকে?’ ‘তাতে অসুবিধে কী?’ প্রশ্ন তুলল বেলা। ‘এদিকে ডেইটার গিসেল আছে সুইট্যারল্যাণ্ডে, বলল রানা। ‘আর্কাইভে হয়তো পাব জরুরি কিছু। তাতে বেরিয়ে আসবে আসলে কী করতে চলেছে সে।’ ‘অথবা ওটা কানা গলি,’ বলল রানা। কী যেন ভাবছে বেলা। ‘কী ভাবছ?’ জানতে চাইল ও। ‘একটা নম্বর,’ ল্যাপটপের সামনে থামল মেয়েটা। ডালা তুলতেই জেগে গেল স্ক্রিন। কি-বোর্ডে কয়েকটা টোকা দিল বেলা। ‘ফ্রেঞ্চ মিনিস্ট্রি অভ কালচার ওয়েবসাইট। প্যারিসে ম্যারাইসের ন্যাশনাল আর্কাইভ সেন্টারের ঠিকানা। এই যে।’ টেবিল থেকে ফোনের রিসিভার নিয়ে বাইরের কোড দিল ও। এখন স্ক্রিনে যে নম্বর দেখছে, ওটা ডায়াল করল ফোনে। গোসল করতে গেলাম,’ পরিষ্কার কাপড়ের ব্যাগ তুলে নিয়ে বাথরুমের উদ্দেশে চলল রানা। ওদিকে কার সঙ্গে যেন আলাপ শুরু করল এলিস বেলা। বাথরুমে ঢুকে কবাট আটকে নিল রানা। বেলা শাওয়ার নিয়েছে বলে টাইল্স্ ও আয়নায় বিন্দু বিন্দু জলকণা। বাসি পোশাক মেঝেতে ফেলে শাওয়ারের নিচে দাঁড়াল ও। উষ্ণ জলে ভিজতে ভিজতে দেখল ওর শরীরের নানা কাটাছেঁড়া ও ছেঁচে যাওয়া জায়গা। এখনও ফুলে আছে জায়গায় জায়গায়। সবচেয়ে বেশি করুণ হাল ওর দুই হাতের। তালুতে গেঁথে আছে কর্কশ বালি ও কাঁকর। দশ মিনিট গরম পানিতে ভেজার পর টের পেল, বিদায় নিয়েছে প্রায় সব ক্লান্তি। শাওয়ার শেষে ব্যাগ খুলে দেখল বেলার আনা নতুন পোশাক। ওগুলোর ভেতর রয়েছে নতুন একটা ডিসপোযিবল রেযর ও এক ক্যান শেভিং ফোম। আঙুল দিয়ে আয়নার জলবিন্দু সরিয়ে নিজেকে দেখল রানা। কোথাও কোথাও সামান্য পুড়ে গেছে মাথার চুল। চোখের নিচে কালো দাগ। তবে নতুন করে সাবান দিয়ে মুখ ধুয়ে নিতেই বিদায় নিল গ্রিসের শেষ চিহ্ন। ফোম ব্যবহার করে সাবধানে দাড়ি-গোঁফ কাটল রানা। মনে হলো, দেখতে অতটা খারাপ নয় ও। চমৎকারভাবে ফিট হলো নতুন পোশাক। রুচি আছে মেয়েটার। বাথরুম থেকে বেরিয়ে রানা দেখল, নতুন পোশাক পরে বেডে বসে আছে এলিস বেলা। কাঁধে লুটিয়ে পড়েছে ঘন চুল। ‘আরে, এ কে!’ হাসল মেয়েটা। ‘তোমাকে তো চেনাই যাচ্ছে না! আরেকটু হলেই প্রেমে পড়ে যেতাম!’ ‘বেশিক্ষণ ফোনালাপ হলো বলে মনে হচ্ছে না,’ মন্তব্য করল রানা। ‘তা ঠিক,’ বলল বেলা, ‘ক্রেডেনশিয়াল জানিয়ে কথা বলেছি আর্কাইভের কিউরেটরের সঙ্গে। আমার অনুরোধে ফ্র্যাঙ্কো জেন পিয়েরের ক্রনিকল ঘেঁটে দেখতে রাজি নন তিনি।’ ‘কেন?’ দীর্ঘশ্বাস ফেলল বেলা। ‘বললেন, ওটা দেখা অসম্ভব।’ ‘বেশি পুরনো?’ জানতে চাইল রানা। ‘খসে পড়বে পাতা? নাকি ক্ষতি হবে পরিবেশের কারণে?’ ‘চুরি হয়েছে গত বছর এপ্রিলে,’ বলল বেলা। ‘দুই গার্ডের হাত-পা বেঁধে আর্কাইভে ঢুকেছে মুখোশ পরা ক’জন ডাকাত। ঘেঁটে দেখেছে আর্কাইভের ওই অংশ। পরে জানা গেল, আর কিছু না নিলেও সরিয়ে ফেলেছে ক্রনিকল। পুলিশের কাছে সূত্র নেই বলে কাউকে সন্দেহ করতে পারেনি তারা।’ আমাদের মতই ওটার ওপর চোখ পড়েছিল কারও,’ বলল রানা। ‘ডেইটার গিসেল,’ বলল বেলা। ‘সে ছাড়া আর কেউ নয়। আগেই বলেছি, বড় কোনও গোলমাল আছে এসবে। ওই লোকের প্ল্যানে গুরুত্বপূর্ণ কোনও ভূমিকা আছে ক্রনিকলের। তবে সেটা আসলে কী, সেটা আমরা এখনও জানি না।’ ‘ক্রনিকলের ভূমিকা থাকলেও আটকে গেছি কানা গলিতে,’ বলল রানা। ‘জরুরি তথ্য নেই, যেটা ধরে এগোব। এবার চলো, বেরিয়ে যাই মোটেল ছেড়ে। সরাসরি যাব লোসানের সেই সেফ হাউসে।’ ‘চোরাই গাড়ি নিয়ে সুইট্যারল্যাণ্ডে?’ জানতে চাইল বেলা। ‘ঠিক হবে না। তবে তোমার কাছে যে টাকা আছে, তাতে কিনে নিতে পারবে নতুন গাড়ি। মাথা নাড়ল রানা। ‘আইনি পথে পাব না কাগজপত্র। গাড়ি বিক্রি করবে না কোনও ডিলার। ওদিকে বেআইনিভাবে যারা বিক্রি করবে, টাকা নিলেও ভাল জিনিস দেবে না তারা।’ ‘শেষে মোটর-ওয়েতে আটকা পড়ব বাজে কোনও জায়গায়,’ সায় দিল বেলা। ‘সবার চোখ পড়বে আমাদের ওপর।’ ‘তা-ই ধারণা করছি,’ বলল রানা। ‘তা হলে কী করবে ভাবছ?’ ‘একসঙ্গে ঘুরে বেড়াচ্ছে কিডন্যাপার ও জিম্মি, তা ভাববে না কেউ,’ বলল রানা। ‘মনে করবে গাড়ি বা ভ্যানের পেছনে জিম্মিকে আটকে রাতের আঁধারে গোপনে ঘুরে বেড়াব। ‘তা ভেবে নেয়াই স্বাভাবিক,’ বলল বেলা। বুঝে গেছে কোন দিকে যাচ্ছে রানার চিন্তার ধারা। ‘সাধারণ দম্পতির মত ঘুরব,’ বলল রানা। ‘ব্রায়ানকন থেকে কাছে গ্রেনোবল শহর। ওটার রেলস্টেশন থেকে ট্রেনে উঠে যাব লোসানে। তাতে লাগবে মাত্র কয়েক ঘণ্টা।’ ‘ট্যাকটিকালি তা ভুল,’ বলল বৈলা, ‘ঝুঁকি বেশি। মিষ্টি হাসল সে। ‘সত্যিই, এ ধরনের ভুল করবে কেউ?’ মাথা দোলাল রানা। ‘ডিজিএসআই এজেণ্ট এলিস বেলা আর বিসিআই এজেন্ট মাসুদ রানা আসলে হয়তো হদ্দ বোকা!’ আজ দ্বিতীয়বারের মত মোটেল রিসেপশনিস্টের কাছে সাহায্য চাইল এলিস বেলা। টিভির পর্দা থেকে চোখ সরিয়ে স্থানীয় ট্যাক্সি সার্ভিসে যোগাযোগ করল মেয়েটা। ক্যাবের জন্যে অপেক্ষায় থাকল বেলা। সেসময়ে মোটেল থেকে সামান্য দূরে নিয়ে একগাদা গার্বেজ বিনের পেছনে টয়োটা পিকআপ রাখল রানা। সাত মিনিট পর মোটেলে হাজির হলো হাসিখুশি এক. ট্যাক্সি ড্রাইভার। গাড়ির পেছনে তুলে দিল যাত্রীদের ব্যাগ ও হোল্ডঅল। ওগুলোর ভেতরে কী আছে জানলে আত্মা উড়ে যেত তার। ঘরের চাবি বুঝিয়ে দিয়ে বিল মিটিয়ে দিল রানা। ট্যাক্সি নিয়ে রওনা হলো ওরা গ্রেনোবল শহরের উদ্দেশে। পাঁচ মিনিট ফালতু এক কমেডি শো দেখে চ্যানেল বদলে নিল মোটেল রিসেপশনিস্ট। নতুন চ্যানেলে চলছে রোমান্টিক সিনেমা। পরস্পরকে জাপ্টে ধরে চুমু দিচ্ছে নায়ক-নায়িকা। তবে দু’জনই স্বর্গত হয়েছে অন্তত দশ বছর আগে। বাটন টিপতেই শুরু হলো জাপানিয কার্টুন। যুদ্ধে নেমেছে দুই দল দানব। আরেক ক্লিক দিতেই এল দুধের বিজ্ঞাপন। চোঁ-চোঁ করে দুই গ্লাস দুধ সাঁটিয়ে দিল শতখানেক দাঁত বের করে হাস্যরত এক ছোকরা। আবারও রিমোট কন্ট্রোলের বাটন টিপতেই এল সংবাদ চ্যানেল। ভীষণ গম্ভীর মুখে সবাইকে সতর্ক করছেন এক পুলিশ অফিসার। দেখানো হলো অপরাধীর ছবি। দূর! আরেক ক্লিকে আবারও চ্যানেল পাল্টাল রিসেপশনিস্ট। ক্যালিফোর্নিয়ার বে সিটিতে শত্রুর পেছনে ছুটে চলেছে নায়ক। ওদিকে চেয়ে হঠাৎ ভুরু কুঁচকে গেল মেয়েটার। ফিরল আগের নিউয চ্যানেলে। ফুরিয়ে এসেছে সংবাদ। দেখাচ্ছে অপরাধীর ছবি। আরও কুঁচকে গেল রিসেপশনিস্টের ভুরু। বিস্ফারিত হলো দু’চোখ। বিড়বিড় করে বলল সে, ‘হায়, ঈশ্বর!’ ওদের মোটেলের একুশ নম্বর ঘরের সেই দু’জনের ছবি দেখাচ্ছে টিভিতে! বত্রিশ গ্রেনোবল শহরের রেলস্টেশনে পৌঁছে ড্রাগলর্ডের কাছ থেকে জব্দ করা টাকা দিয়ে ট্যাক্সি ড্রাইভারকে দরাজ-দিল বকশিস দিল রানা। ব্যাগ ও হোল্ডঅল নিয়ে গেল প্ল্যাটফর্মে। খোঁজ নিয়ে জানল, আজ সুইট্যারল্যাণ্ডের দিকে যাবে মাত্র একটা ট্রেন। সেটা রওনা হবে বিকেল পৌনে চারটেয়। তবে জেনেভা থেকে পুরো ষাট কিলোমিটার আগেই থামবে অন্য স্টেশনে। লেক জেনেভার তীরে সুইস আল্পসের গা ঘেঁষে লোসান শহরে পৌছুতে হলে উঠতে হবে বাসে। কাউন্টার থেকে নগদ টাকায় দুটো টিকেট কাটল রানা। বেশিক্ষণ লাগল না, কু-ঝিকঝিক করতে করতে প্ল্যাটফর্মে ঢুকল ট্রেন। এয়ারব্রেকের জোরালো ফোঁস-ফাঁস শব্দে থামল রানা ও বেলার পাশে। রেলগাড়ির সামনের চতুর্থ ক্যারিজে ওদের সিট। জানালার ধারে পেল মুখোমুখি দুই সিট। ভারী হোল্ডঅল পায়ের পেছনে রাখল রানা। মাথার ওপরের র‍্যাকে ঠাঁই পেল ব্যাগ। ট্রেনে উঠছে যাত্রী। বেশিরভাগই টুরিস্ট। ভারী ব্যাগ-ব্যাগেজ বয়ে লালচে চেহারায় খুঁজছে যে যার সিট। র‍্যাকে তুলে দিচ্ছে লাগেজ। তর্ক চলছে সিট কোটা, আর জানালার পাশে বসবে কে। একবার সিটে বসলেই ইলেকট্রনিক গ্যাজেট নিয়ে ব্যস্ত হয়ে উঠছে সবাই। প্ল্যাটফর্মে এক গার্ডকে হনহন করে আসতে দেখল রানা। বেজে উঠল পুরনো আমলের হুইসল। বন্ধ হলো ট্রেনের অটোমেটিক ডোর। পায়ের নিচে দুলে উঠল মেঝে। শক্তি বাড়ছে ইঞ্জিনের। ঠং-ঠং শব্দে লাগছে কাপলিং। কয়েক মুহূর্ত পর স্টেশন ফেলে এগোল রেলগাড়ি। টেবিলে কনুই রেখে জানালা দিয়ে দূরে চেয়ে আছে বেলা। ফুলের মত মুখটা ঘিরে খোলা চুলের ফ্রেম। বাইরে ঝলমল করছে রোদ। ঝিকঝিক করছে শুভ্র তুষারাবৃত পাহাড়ের চূড়া। পেছনে পড়ল গ্রেনোবল শহর। নিয়মিত হলো চাকার ঝকঝক আওয়াজ। অপরূপ প্রাকৃতিক দৃশ্যের দিকে না চেয়ে মনের সাগরে ডুব দিল রানা। ভাবছে, কী হতে চলেছে সামনে? ‘রেইড দেয়ার আগে তোমরা জড় হও পনেরোজন,’ নিচু গলায় বলল রানা। ‘গাড়িতে বারোজন, সঙ্গে ডেইটার ও তার প্রেমিকা। আর্টিকুলেটেড লরিতে ছিল ড্রাইভার। এ-ই তো?’ মৃদু মাথা দোলাল বেলা। ‘বাদ দিলাম হার্ভার্ট ও ব্যানওয়ার্টকে,’ বলল রানা। ‘সেক্ষেত্রে তোমাকে বাদ দিলে তারা বারোজন।’ ‘ডেইটার ও ডেইযি ছাড়াও রয়েছে বিশ্বস্ত দশজন,’ বলল এলিস। ‘এ ছাড়া, নানাদিকে আছে দলের আরও অনেকে। টাকার অভাব নেই ডেইটারের। লোক জোগাড় করা তার জন্যে বড় সমস্যা নয়।’ রানাকে দেখল মেয়েটা। ‘অস্ত্রেরও অভাব নেই। খুব বিপজ্জনক হবে ওদের আখড়ায় রেইড দেয়া। তুমি ভাবছ ঝুঁকিটা নেবে না?’ ‘নিজেকে নিয়ে ভাবছি না,’ বলল রানা। মনে হচ্ছে এসবে তোমার জড়িয়ে না যাওয়াই ভাল।’ ‘আমাকে নিয়ে ভাবতে হবে না।’ আবারও বরফমোড়া চূড়া দেখল বেলা। এত ঝুঁকি না নিলেও পারো। নেমে যেতে পারো পরের স্টপে। সোজা ফিরবে ডিজিএসআই অফিসে। ইন্টারপোলকে জানিয়ে দেবে, পালিয়ে গেছি আমি।’ ‘একটা কথাও বিশ্বাস করবেন না মার্লো,’ মৃদু হাসল এলিস। সিরিয়াস হলো মুখ। ‘আগেই তো এসব নিয়ে কথা বলেছি। নতুন কিছু বলার নেই।’ ‘হ্যাঁ, আলাপ করেছি,’ বলল রানা। ‘তবে বিপদের মাত্রা বুঝতে পেরেছ কি না, সেটা জানি না।’ ভুরু নাচাল বেলা। ‘বলতে চাইছ, মারা পড়তে পারি যে- কোনওজন।’ ‘লড়তে হবে অন্তত বারোজনের বিরুদ্ধে। আমাদের সুস্থ থাকার সম্ভাবনা প্রায় শূন্যের কোঠায়। হয়তো বাঁচব না। এসব ভেবেই বলছি, সময় আছে। পথ এখনও খোলা। মস্তবড় বিপদে জড়িয়ে যাওয়ার আগেই সরিয়ে নিতে পারো নিজেকে। ফিরবে নিজের কাজে। বাড়িতে হয়তো অপেক্ষা করছে আত্মীয়স্বজন বা প্রেমিক।’ ‘অনেক দিন আগেই মন থেকে উবে গেছে প্রেমিকের জন্যে ভালবাসা,’ বলল বেলা। ‘ওর মত পশু আর দেখিনি। আর আত্মীয়রা জানে কী ধরনের কাজ করি। আমার জন্যে অপেক্ষা করছে না কেউ।’ ‘বেশ,’ মৃদু হাসল রানা। ‘তোমার হাসিটা মিষ্টি,’ বলল বেলা। ‘সারাক্ষণ মুখ গম্ভীর না রেখে মাঝে মাঝে হাসলেও তো পারো।’ ‘ডেইটার গিসেল পৃথিবী থেকে বিদায় নিলে অন্তর থেকে হাসব,’ বলল রানা। ‘তারপর ফিরবে বাংলাদেশে, তাই না? বিসিআই-এর নতুন কোনও বিপজ্জনক মিশনে জড়িয়ে পড়বে। …একটা কথা বলব? আমার কেন জানি মনে হচ্ছে তোমাকে চিনি হাজারো বছর ধরে।’ চুপ থাকল রানা। নীরবতা নামল দু’জনের মাঝে। দুলতে দুলতে চলেছে ট্রেন। গলা শুকিয়ে গেছে রানার। পকেট থেকে নিল প্রধান সাধুর দেয়া সেই টনিক। এখনও রয়ে গেছে এক আউন্স মত পানীয়। ক্যাপ খুলে গলায় ঢালল কয়েক ফোঁটা তেতো পানি। মন ফিরে গেছে সাধুদের মঠে। ‘বোতলে কী?’ জানতে চাইল বেলা। ‘প্রধান সাধু দিয়েছিলেন। এটা নাকি সুস্থ রাখে।’ ‘জিনিসটা কী?’ ‘পানি। খেতে ভাল নয়।’ ‘দাও তো একটু।’ রানার হাত থেকে ছোট্ট বোতল নিয়ে ক্যাপ খুলে শুঁকল বেলা। ছোট্ট চুমুক দিল। কুঁচকে গেল গাল। ‘পানির ভেতর বোধহয় কোনও ধাতু আছে।’ ‘আমাকে বলেছিলেন হার্বাল দিয়ে তৈরি,’ বলল রানা। শিশি ফেরত পেয়ে পকেটে রেখে দিল। আবারও নামল দু’জনের মাঝে নীরবতা। খটখট-ঝিকঝিক আওয়াজে চলেছে ট্রেন। সাঁই-সাঁই করে পিছিয়ে যাচ্ছে ফসলের সোনালি মাঠ ও একটা-দুটো গ্রাম। আধঘণ্টা পর সিট ছেড়ে বুফে কারের দিকে চলল রানা। ওটা ট্রেনের সামনের দিকে। ট্র্যাকের পাশে সাইন দেখে বুঝল, পঁয়তাল্লিশ মিনিট পর পৌঁছুবে সুইস সীমান্তে। দুলন্ত মেঝেতে তাল সামলে দু’পাশের সিট ধরে এগিয়ে চলল ও। তিন বগি পরে বুফে কার। ডানদিকে ধাতব দীর্ঘ কাউন্টার। পেছনে ছোট্ট কিচেন। বামদিকের জানালার কাছে ছোট কয়েকটা স্টুল। ব্রিটিশ রেলওয়ের মত বাটপারি করতে বসেনি ফ্রেঞ্চ রেলওয়ে। সত্যিকারের ভাল এবং সুস্বাদু খাবার সার্ভ করে তারা। কফি বা ওয়াইন চমৎকার। দুটো চিয বার্গার ও কফির অর্ডার দিল রানা। টাকা দিয়ে খাবার ও পানীয় নেয়ার সময় খেয়াল করল, হঠাৎ করেই নাটকীয়ভাবে কমে আসছে ট্রেনের গতি। কাউন্টার ধরে নিজেকে সামলে নিল রানা। একই কাজ করেছে বুফে অ্যাটেণ্ড্যান্ট। ‘আস্তে, দোস্ত! তাক থেকে পড়বে সব,’ বিড়বিড় করল সে। ‘সামনে কি কোনও স্টেশন?’ জানতে চাইল রানা। মাথা নাড়ল অ্যাটেণ্ড্যান্ট। ‘না, লাইনে বোধহয় সমস্যা। মাসখানেক আগে এভাবে আটকে দিয়েছিল একপাল গরু। অথবা মেইনটেন্যান্সের কাজ।’ খুচরো পয়সা নিয়ে ট্রে হাতে ফিরতি পথ ধরল রানা। নাকে এল দামি কফির সুবাস। আরও কমেছে ট্রেনের গতি। কয়েক সেকেণ্ড পর একটা ঝাঁকি দিয়ে থেমে গেল। ‘অবাক কাণ্ড তো!’ মন্তব্য করল অ্যাটেণ্ড্যান্ট। ঘাড় কাত করে জানালা দিয়ে বাইরে তাকাল রানা। বাঁকা এক ট্র্যাকে থেমেছে ট্রেন। দেখা গেল পেছনের দীর্ঘ লেজ। আশপাশে নেই কোনও স্টেশন। রেলওয়ের ট্র্যাক পেরিয়ে নুড়িপাথরের সরু এক রাস্তা। ওটার সামনে নিচু এক ব্যারিয়ারের ওদিকে দুটো গাড়ি। রানার মগজে বেজে উঠল সতর্ক ঘণ্টি। বুঝে গেল, আয়েস করে কফি পানের সুযোগ নেই এখন! তেত্রিশ ট্রেনের দিকে নাক তাক করে আছে দুই গাড়ি। প্রথমটা কালো সিত্রোঁ সি ফাইভ সেডান। পরেরটা নীল সুবারু ইমপ্রেযা ডাব্লিউআরএক্স এসটিআই। হাই-পারফর্মিং মডেল। প্রচণ্ড বেগে যাওয়ার সময় পথের সঙ্গে সেঁটে রাখে পেছনের উইং। ধুলোয় ধূসরিত দুই গাড়ির দরজা খুলে এইমাত্র নেমেছে ছয়জন লোক। রানার মনে হলো, তাদের কপালে বড় হরফে লেখা রয়েছে: আমরা পুলিশ! সাধারণ পোশাকের গোয়েন্দা। ব্যবহার করছে হাই-স্পিড ইন্টারসেপ্টর সুবারু। একই সুবিধা আছে সিত্রোঁ গাড়িতে। লোকগুলোর পরনে জিন্সের প্যান্ট ও হালকা সামার জ্যাকেট। অস্ত্র আছে বলে ফুলে গেছে বুকের একপাশ। সবার চেহারা গম্ভীর। সিগারেট টানতে, আলাপ করতে বা পথের পাশে প্রস্রাব করতে নামেনি। সরাসরি এল ট্রেনের দিকে। রেলগাড়ি থেকে নেমেছে টিটি। এগিয়ে গেল তাদের দিকে। কয়েক মুহূর্ত পর তাকে নিজেদের ব্যাজ দেখাল সাদা পোশাকের ছয় পুলিশ। শুরু হলো আলাপ। মাঝে মাঝে আঙুল তুলে দেখাচ্ছে ট্রেন। রানা বুঝে গেল, জরুরি ভিত্তিতে রেডিয়ো করে থামতে বলা হয়েছে ট্রেনটাকে। কারণটা ভাল করেই জানে ও। কাউন্টারে ট্রে রেখে ফিরে চলল নিজের সিটের দিকে। আরও বাড়ল হাঁটার গতি। বসে থেকে চারপাশে তাকাচ্ছে যাত্রীরা। . বুঝতে চাইছে হঠাৎ কেন থামল ট্রেন। জানালা দিয়ে রানা দেখল, তিন দলে ভাগ হলো পুলিশের লোকগুলো। একদল চলেছে ট্রেনের মাঝের দিকে। দ্বিতীয় দল ছুটে গেল পেছন দিকে। তৃতীয় দল আসছে সামনের অংশ সার্চ করতে। ফিসফিস আওয়াজে খুলল ট্রেনের প্রতিটি দরজা। তৃতীয় বগি পেরিয়ে ওদের বগিতে পা রাখল রানা। এইমাত্র পেছনের বগিতে উঠেছে পুলিশের তৃতীয় দলের দু’জন। সামনে থেকে সার্চ করতে করতে আসবে তারা। ওদিকে পেছন ও মাঝের বগি তল্লাসী করবে অন্য চারজন। চট্ করে সরে যেতে না পারলে আটকা পড়বে রানা ও এলিস বেলা। ‘নামতে হবে,’ নিজেদের সিটের কাছে পৌঁছে বলল রানা। এরই ভেতর উঠে দাঁড়িয়েছে বেলা। বুঝে গেছে অস্বাভাবিক কিছু ঘটছে। ‘সঙ্গী জুটে গেছে।’ সিটের ওপরের র‍্যাক ও নিচ থেকে ব্যাগ ও হোল্ডঅল নিয়ে কাঁধে তুলল রানা। ‘জানল কী করে….’ বিড়বিড় করল বেলা। ‘ওটা নিয়ে পরে ভাবব,’ বলল রানা। ভাবছে এবার কী করবে। ট্রেন থেকে নামার পর কী? সামনে দুই পুলিশ। পেছনে চারজন। এগিয়ে যাওয়াই ভাল। ভারী দুই ব্যাগ নিয়ে বুফে কারের দিকে চলল রানা। দুই বগির মাঝে কানেকটিং ডোর। খুলে গেছে একপাশে বামে বেরোবার দরজা। একই সময়ে একটু দূরের বগিতে দুই পুলিশকে দেখল রানা। তৃতীয় বগির মাঝে পৌঁছে গেছে তারা। কয়েক গজ পেরোলেই কাঁচের কানেকটিং ডোর। রানার চোখে চোখ পড়তেই তিক্ত হলো লোক দু’জনের চেহারা। চিনেছে ভাল করেই। ঝট করে রেডিয়ো বের করল সামনের লোকটা। গতি বেড়েছে হাঁটার। সতর্ক হয়ে উঠেছে আশপাশের যাত্রীরা। যেন বুঝতে পেরেছে, যে-কোনও সময়ে শুরু হবে গোলাগুলি। ট্রেন থেকে বেরোবার দরজার দিকে বেলাকে ঠেলল রানা। সমতল প্ল্যাটফর্মে খোলে দরজা, তবে এখন ওটা মাটি থেকে আড়াই ফুট ওপরে। লাফিয়ে পাথুরে জমিতে নামল বেলা। ব্যাগদুটো ওর পাশে ফেলল রানা। নিজেও নেমে এল নিচে। ব্যাগ ও হোল্ডঅল তুলে নিয়ে ট্রেনের পাশ দিয়ে ছুট দিল সামনের দিকে। কিন্তু কোথাও লুকাতে পারবে না। আটকা পড়েছে ওরা খোলা জায়গায়। পায়ের নিচে পাথরের এবড়োখেবড়ো সব খণ্ড। ব্যারিয়ারের ওপারে অন্তত একহাজার গজ চারণভূমি। তার মাঝ দিয়ে গেছে রাস্তা। জায়গাটা পেরোলে জমি উঠেছে পাইনের সবুজ জঙ্গলে। বহু দূরে পাহাড়। না, কাভার নেয়ার মত কোনও জায়গা নেই। ওদের পেছনে ট্রেন থেকে নামল দুই পুলিশ। উড়ে আসছে রানাকে ধরতে। সামনের জন মুখের কাছে তুলল রেডিয়ো সেট। কয়েক সেকেণ্ড পর ত্রিশ গজ পেছনে ট্রেনের দরজায় দেখা দিল দলের আরও দু’জন। অস্ত্র হাতে লাফিয়ে নামল। ছুটে গেল কালো সিত্রোর দিকে। মাত্র কয়েক মুহূর্ত পর চেপে বসল গাড়িতে। গর্জে উঠল ইঞ্জিন। ট্রেনকে পাশ কাটিয়ে ঝড়ের বেগে এল সিত্রোঁ। একই সময়ে ট্রেনের পেছনের বগি থেকে নেমেছে তৃতীয় দলের দুই পুলিশ। ছুটে গিয়ে উঠল নীল সুবারুতে। ঘড়ঘড়ে আওয়াজে চালু হলো গাড়ির ইঞ্জিন। চরকির মত ঘুরল চার চাকা। ছুটন্ত দুই পুলিশকে পাশ কাটাল কালো সিত্রোঁ। কয়েক সেকেণ্ড পর কড়া ব্রেক কষে আড়াআড়িভাবে আটকে দিল পথ। গাড়িটা আছে রানা ও বেলার মাত্র কয়েক গজ দূরে ব্যারিয়ারের ওদিকে। থমকে গেল রানা। বুঝে গেছে, পালাতে পারবে না। তার ওপর বইছে ভারী ব্যাগ ও হোল্ডঅল। পেছনে ছুটে আসছে দুই পুলিশ। ঘুরে পেছনে তাকাল রানা। ব্যাগ ও হোল্ডঅল নামিয়ে টান দিয়ে খুলল অস্ত্রের ব্যাগের চেইন। বের করে নিল ফ্যামাস রাইফেল। চাপা স্বরে বেলাকে বলল, ‘পেছনে থাকো। ভঙ্গি করবে তুমি আসলে জিম্মি।’ ‘রানা, কাউকে গুলি কোরো না,’ জরুরি সুরে বলল বেলা। ‘তুমি তো আর অপরাধী নও।’ বেলাকে দেখল রানা। জবাব দেয়ার সময় নেই। তিন গুলির সিলেকটর সুইচ টিপল। খুলে গেল সিত্রোঁ গাড়ির সামনের দুই দরজা। অস্ত্র হাতে বেরোল দুই পুলিশ। ছুটে এসে থামল পনেরো গজ দূরে। দু’পা বাঁকা করেছে ক্লাসিক কমব্যাট শুটিং ভঙ্গিতে। উঁচু করল পিস্তল। হয়তো অভিজ্ঞতা আছে মুখোমুখি গান ফাইটের। আবার তা না-ও হতে পারে। তবে তাদেরকে দেখে কাঁচা মনে হলো না রানার। ট্রিগারের ওপর আঙুল। মাঘলের ওপর দিয়ে চেয়ে আছে ওর বুকের দিকে। ‘খবরদার! হাত থেকে অস্ত্র ফেলো!’ চিৎকার করে উঠল, বামের পুলিশ। কর্কশ শব্দে সিত্রোর পেছনে থামল সুবারু। গাড়ি থেকে নেমে দরজার পেছনে রয়ে গেল পঞ্চম ও ষষ্ঠ অফিসার। অস্ত্র তাক করল রানার বুকে। কাভার নেই এমন একজনের বিরুদ্ধে সশস্ত্র ছয়জন। রানার বুক-পিঠের দিকে চেয়ে আছে ছয়টা পিস্তল। পালাবার পথ নেই। কিন্তু বন্দি হলেও চলবে না। আহত করতে পারবে না কাউকে। চৌত্রিশ রানার প্রতিটি সেকেণ্ড এখন ভাগ হয়েছে হাজার টুকরোয়। হিসাব কষছে। বুঝতে চাইছে পরিস্থিতি। অ্যানালাইয করছে। মন দৃঢ়প্রতিজ্ঞ। নেই বিন্দুমাত্র দুশ্চিন্তা বা ভয়। উত্তেজনার চোরা স্রোতে হাবুডুবু খাচ্ছে ছয় অফিসার। চোখ বিস্ফারিত। ফ্যাকাসে মুখ। সম্ভবত জীবনে প্রথম নেমেছে মানুষ শিকারে। রানা বুঝল, এখনই সময় কাজে নামার। কয়েক ডিগ্রি বামে সরল ফ্যামাস রাইফেলের মাযল। প্রথম ও দ্বিতীয় পুলিশের পায়ের কাছে বিধল তিনটে গুলি। ভীষণ ভয়ে কাভারের জন্যে পেছাল তারা। ডানেরজন হাঁটু গেড়ে বসল মাটিতে, পরক্ষণে গড়িয়ে গেল ট্রেনের নিচে। অন্যজন নুড়িপাথরের ভেতর চেপে ধরল মুখ। না থেমে ডানে সরেছে ফ্যামাস রাইফেলের মাযল। ট্রিগার স্পর্শ করতেই বেরোল তিনটে গুলি। বিস্ফোরিত হলো সিত্রোঁর উইণ্ডশিল্ড ও আয়না। ছুটে গাড়ির পেছনে আশ্রয় নিল তৃতীয় ও চতুর্থ পুলিশ। মুহূর্তে সিলেক্টর সুইচ অটোমেটিকে নিল রানা। তর্জনী চেপে বসল ট্রিগারে। বিকট শব্দে ছিটকে বেরোল তামার জ্যাকেট পরা একরাশ বুলেট। পাতলা কাগজের মত ছিঁড়ল সিত্রোঁর ধাতব দেহ। চারদিকে ছিটকে গেল উইণ্ডশিল্ডের টুকরো, প্লাস্টিকের রেডিয়েটর গ্রিল ও ভাঙা হেডলাইট। পেছনের বাম চাকা ফুটো হতেই ঠিশ্ করে ডাক ছাড়ল গাড়িটা। পরক্ষণে বসে পড়ল ডানদিক। খালি হওয়ায় লক হলো ফ্যামাস রাইফেলের বোল্ট। খোলা ব্রিচ থেকে বেরোচ্ছে ধূসর ধোঁয়া। গাড়ির পেছনে লুকিয়ে পড়েছে দুই পুলিশ, এতই ভীত যে গুলি ছুঁড়ছে না। রাইফেল থেকে পঁচিশ রাউণ্ডের শূন্য ম্যাগাযিন ফেলে হোল্ডঅল থেকে আরেকটা ম্যাগাযিন লোড করতে রানার লাগল বড়জোর আড়াই সেকেণ্ড। তালু দিয়ে ঠিক জায়গায় বসাল বোল্ট। তাতে লাগল এক সেকেণ্ড। সিত্রোর বামদিক ও পেছনে বিধল আরেক পশলা গুলি। মাটি খুবলে নিতে শুরু করে বুলেটের সারি গেল পঞ্চম ও ষষ্ঠ পুলিশের দিকে। আত্মারাম খাঁচা ছাড়া হয়েছে তাদের। বুঝে গেছে, এবার মরবে নির্ঘাত। সরে গেল সুবারুর আড়াল থেকে। ‘অস্ত্র মাটিতে,’ গম্ভীর কণ্ঠে নির্দেশ দিল রানা। মাত্র আধ-সেকেণ্ডে কাটল দুই পুলিশের মনের দ্বিধা। প্রচণ্ড গোলাগুলির আওয়াজ থামতেই ছয়টা পিস্তল মাটিতে পড়ার শব্দটা ভোঁতা ঠেকল রানার কানে। বামে-ডানে নব্বুই ডিগ্রি মাঘল ঘোরাচ্ছে ও। ‘বেরিয়ে এসো সবাই। যেন চোখের সামনে দেখতে পাই।’ হামাগুড়ি দিয়ে ট্রেনের তলা থেকে বেরোল এক অফিসার। পাথরে মুখ থুবড়ে থাকা লোকটা হাঁটু গেড়ে বসল। সিত্রোর পেছন থেকে এল দুই অফিসার, হাতদুটো মাথার ওপর। ভীত চোখে দেখছে রানাকে। যে দু’জন সরে গিয়েছিল সুবারু থেকে, আবারও ফিরল রাস্তার দিকে। বিস্ফারিত চোখে রানাকে দেখছে এলিস। ভাবছে, আগে দেখিনি বাঙালি গুপ্তচরের এই ভয়ঙ্কর রূপ! প্রচণ্ড গোলাগুলি দেখে হৈ-চৈ করছে ট্রেনের যাত্রীরা। ছয় অফিসারকে ট্রেনের পাশে দাঁড় করাল রানা। রাইফেল তাক করে রেখে কুড়িয়ে নিল ছয় পিস্তল। পাঁচটা ভোঁতা চেহারার গ্লক হলেও অন্যটা ওয়ালথার পিপিকে। জীবনের প্রথম ট্রেনিঙের সময় পছন্দ হয়েছিল অস্ত্রটা। পিস্তলগুলো চলে গেল রানার ব্যাগের ভেতর। পুলিশ অফিসারদেরকে বলল ও, ফোন ও রেডিয়ো রাখো পায়ের কাছে। এরপর প্যান্ট খুলে হাঁটু গেড়ে বসো।’ খেপে গেলেও তর্ক জুড়ল না ছয় অফিসার। মাটিতে নামাল রেডিয়ো ও ফোন। এরপর বেল্ট খুলে খসিয়ে দিল প্যান্ট। দেখা গেল রঙিন বক্সার শর্টস্। গোড়ালির কাছে ঢলঢল করছে প্যান্ট। তিক্ত মুখে একে একে হাঁটু মুড়ে বসল পাথুরে মাটিতে। রাগান্বিত, অপমানিত। বেলার দিকে রাইফেলের মাযল ঘোরাল রানা। জিম্মিকে এভাবেই হুমকি দেয়া হয়। কড়া গলায় বলল, ‘সব তোলো আমার ব্যাগের ভেতর।’ মাথা দুলিয়ে কাজে নামল এলিস। মাটি থেকে তুলে ব্যাগে ভরল অফিসারদের মোবাইল ফোন ও রেডিয়ো। ‘এবার ওঠো গাড়িতে, ‘বেলাকে নীল সুবারু দেখাল রানা। তড়িঘড়ি গিয়ে গাড়ির প্যাসেঞ্জার সিটে উঠল মেয়েটা। পুলিশ অফিসারদের দিকে রাইফেলের নল রেখে হোল্ডঅল ও ব্যাগ তুলল রানা। পিছিয়ে গিয়ে গাড়ির রিয়ার সিটে রাখল সব। ওটার ওপর চাপিয়ে দিল রাইফেল। বেল্ট থেকে টান দিয়ে বের করল ড্যামিকো কর্সিনির বেরেটা। ছয় পুলিশের দিকে মাযল তাক করে চলে গেল গাড়ির ড্রাইভিং সিটের দিকে। সামনেই গুলিতে চুরমার সিত্রোঁ, যেন যুদ্ধবিধ্বস্ত ট্যাঙ্ক। ধুলোয় ধূসরিত সুবারু সম্পূর্ণ অক্ষত। এটাই চেয়েছে রানা। বেলার পাশের সিটে চেপে দরজা বন্ধ করল ও। জানালা দিয়ে টা-টা দেখিয়ে মুচড়ে দিল ইগনিশনের চাবি। কর্কশ আওয়াজে স্টার্ট হলো শক্তিশালী ইঞ্জিন। কালো সিত্রোঁকে পাশ কাটিয়ে অ্যাক্সেলারেটর দাবিয়ে দিল রানা। চরকির মত বনবন করে ঘুরল চার চাকা। মাটিতে তৈরি হলো গর্ত। গর্জন ছেড়ে ছিটকে এগোল সুবারু। সিটে সেঁটে গেল ওদের পিঠ। পাশে রেল ট্র্যাক রেখে ছুটে চলেছে দ্রুতগামী গাড়ি। মাত্র একমিনিট পর বাঁক নিয়ে বহু দূরে সরে এল। দারুণ গাড়ি এই পুলিশ ইন্টারসেপ্টর। খুবই ভাল সাসপেনশন। সাড়া দিচ্ছে ইঙ্গিত পেলেই। হালকা স্পর্শে সরছে স্টিয়ারিং। জোরে বাঁক নিলেও চাকা সেঁটে আছে রাস্তায়। গাড়িটা কাউকে পাশ কাটালে সে চমকে যাবে আবছা নীল ঝিলিক দেখে। গাড়ির ভেতর ঘড়ঘড় আওয়াজ তুলছে টার্বো চার্জড ইঞ্জিন। কিন্তু ইঞ্জিনের গর্জনের চেয়েও বেশি জোরে ধুপধুপ আওয়াজ তুলছে মাথার ওপরে হেলিকপ্টারের রোটর! জানালা দিয়ে ওপরে তাকাল রানা। একটু আগেও চারপাশ ছিল নির্জন। এখন আকাশ থেকে নেমে আসছে যান্ত্রিক ফড়িঙ। ফিউযেলাজে বড় অক্ষরে লেখা: জামিরি। ‘ধুৎ!’ বিড়বিড় করল এলিস বেলা।   


   পঁয়ত্রিশ এক্সেলারেটর আরও দাবিয়ে দিল রানা। প্রচণ্ড শক্তিশালী টার্বো চার্জড় ইঞ্জিন। ঝোড়ো বেগে আঁকাবাঁকা পাহাড়ি পথে চলেছে সুবারু গাড়ি। পুরো দুই লেন ব্যবহার করে চুলের কাঁটার মত তীক্ষ্ণ বাঁক নিচ্ছে রানা। সামনেই পিচঢালা দীর্ঘ পথ। ডানে খাড়াভাবে নেমেছে পাহাড়ি খাদ। বামে উঠেছে পাথুরে দেয়াল। বেলফেগর ট্রাক চালাবার সময় এমন পথ দেখেছে রানা। অবশ্য, এখন চলেছে তার অন্তত তিন গুণ গতি তুলে। মাথার ওপর কালো একটা ছায়া যেন হেলিকপ্টারটা। স্পিডোমিটার দেখল রানা, গাড়ির গতি এক শত সত্তর কিলোমিটার। সাঁই-সাঁই করে পিছনে পড়ছে কালো ফিতার মত রাস্তা। পেছনে পড়েছে কপ্টার। তবে মাত্র ক’সেকেণ্ড পর আবারও এগিয়ে এল ওটা। ‘সিটবেল্ট বেঁধে নাও,’ ইঞ্জিনের গর্জন ছাপিয়ে বলল রানা। ঠিক জায়গায় ক্লিপ আটকে নিল বেলা। বিপজ্জনক গতিতে ছুটে চলেছে গাড়ি। কাত হয়ে রানার ব্যাগ থেকে চোরাই পুলিশ রেডিয়ো নিল বেলা। স্ক্যান করল পুলিশ চ্যানেল। ভাবছে, শুনবে কর্তৃপক্ষের আলাপচারিতা। কয়েক মুহূর্ত পর মাথা নাড়ল। ‘রেডিয়োতে কিছুই বলছে না। তারা ভাল করেই জানে, কান পেতে আছি আমরা।’ চুপ করে থাকল রানা। এক শ’ নব্বুই কিলোমিটারে উঠল স্পিডোমিটারের কাঁটা। দু’ শ’ পেরিয়ে স্থির হলো সোয়া দুই শ’ কিলোমিটারে। আরও গতি দেয়ার সাধ্য নেই গাড়ির। ওপর থেকে আসছে হেলিকপ্টার। দেখতে না দেখতে গাড়ি পেরিয়ে গেল ওটা। আড়াআড়িভাবে ভাসতে ভাসতে নেমে এল রাস্তার কাছে। এগোতে দেবে না। নাকের কাছে হেলিকপ্টার দেখছে রানা। ভয়ঙ্কর ঝুঁকি নিয়েছে পাইলট। তীব্র বেগে রাস্তায় রানার লাগলে মুহূর্তে চুরমার হবে যান্ত্রিক ফড়িঙ। একই পরিণতি হবে গাড়ির সঙ্গে সংঘর্ষ হলেও। আগেই রানা বুঝেছে, এরপর কী করবে লোকটা। থ্রটল টেনে রাস্তার ডানে টেইল রোটর রাখল সে। চলেছে আড়াআড়িভাবে। পাইলট ভাবছে, গতি কমিয়ে থামাবে গাড়িটা। তখন এয়ারক্রাফট থেকে নামবে সশস্ত্র জণ্ডারমি সদস্যরা। গ্রেফতার করবে কিডন্যাপারকে। তাতে আপত্তি আছে রানার। গতি হ্রাস না করে ডানে স্টিয়ারিং ঘোরাল ও। ঝড়ের বেগে পাশ কাটাল যান্ত্রিক ফড়িঙের সুপারস্ট্রাকচার। গাড়ি ও হেলিকপ্টারের মাঝে ব্যবধান থাকল মাত্র ছয় ইঞ্চি। পথের কিনারায় সরে ছুটছে গাড়ি। মুখ হাঁ করে পাশের খাড়া খাদ দেখছে বেলা। রানার হিসাবে কোনও ভুল হলে পাথুরে ব্যারিয়ারে লেগে ছিটকে পড়বে কয়েক শ’ ফুট নিচে। ফলাফল: নিশ্চিত মৃত্যু! রোটরের দমকা হাওয়ায় থরথর করে কাঁপছে স্টিয়ারিং হুইল। তবে শক্ত হাতে ওটা ধরেছে রানা। হুইল বামে ঘুরিয়ে আবারও উঠে এল ঢালু রাস্তায়। চলেছে প্রচণ্ড গতি তুলে। আবার পিছু নিল হেলিকপ্টার। বেলার দিকে মনোযোগ নেই রানার। দু’হাতে সিট খামচে ধরেছে বেচারি। চোখ বন্ধ। কানের কাছে রোটরের বিকট শব্দ। নতুন কৌশলে বামের ব্যারিয়ারের গায়ে গাড়িটাকে ফেলতে চাইছে পাইলট। বাধ্য হয়ে বামে সরতে হয়েছে রানাকে। পাথুরে দেয়ালে লেগে ঠাস্ শব্দে উড়ে গেল বামের উইং মিরর। টলমল করে উঠেছে গাড়ি। রানা ডানে সরছে দেখে কয়েক গজ ওপরে উঠল পাইলট। ফিরে এল মাথার ওপর। ভাবছে, আবারও রুদ্ধ করবে পথ। ডানে-বামে সরে উড়ন্ত হেলিকপ্টারের ওদিকটা দেখতে চাইছে রানা। বামে ছুটে আসছে দীর্ঘ বাঁক। গতি না কমিয়ে গোঁ ধরা মানুষের মত ছুটে চলল রানা। স্পিডোমিটারের কাঁটা দেখাচ্ছে এক শ’ নব্বুই কিলোমিটার। বাঁক পেরোতেই হঠাৎ সামনে পড়ল উঁচু রাস্তার দু’পাশে পাথুরে ব্যারিয়ার। পথ সোজা ঢুকেছে পাহাড়ি সুড়ঙ্গে। ওটার দিকে ছুটতে গিয়ে মৃদু হাসল রানা। বাঁক ঘুরে পাহাড়ি সুড়ঙ্গ দেখলে মুখ শুকিয়ে যাবে পাইলটের। পলকের জন্যে রিয়ার ভিউ মিররে রানা দেখল, পাহাড় ও সুড়ঙ্গ দেখে তীরের মত ওপরে উঠছে পাইলট। ঝড়ের বেগে আঁকাবাঁকা টানেলে ঢুকল সুবারু। চারপাশে বাড়ি খাচ্ছে রোটরের বিকট ধুপধুপ আওয়াজ। ক্ষণিক রেহাই পেলেও রানা জানে, সুড়ঙ্গ-মুখে হেলিকপ্টার রেখে অপেক্ষা করবে পাইলট। যান্ত্রিক ফড়িঙ থেকে নামবে সশস্ত্র জণ্ডারমি। তাদের অস্ত্রের মুখে আত্মসমর্পণ করতে বাধ্য হবে ও। উপায় নেই পালিয়ে যাওয়ার। নাকি আছে কোনও পথ? কড়া ব্রেক কষতেই নিচে নামল স্পিডোমিটারের কাঁটা। কর্কশ আওয়াজে চাকার রাবার পুড়িয়ে থেমে গেল গাড়ি। ‘এবার?’ জানতে চাইল বেলা। ‘নেমে পড়ব গাড়ি থেকে,’ বলল রানা। বন্ধ করল ইঞ্জিন। ইগনিশন থেকে চাবিটা নিয়ে দরজা খুলল। সুড়ঙ্গের ওদিক থেকে হেডলাইট জ্বেলে আসছে এক গাড়ি। গতি অস্বাভাবিক বেশি। ওটার ছাত নিচু দেখে রানা বুঝল, জিনিসটা স্পোর্ট কার। সুবারু থেকে নেমে পেছনের দরজা খুলে ফ্যামাস রাইফেল নিল রানা। পথের মাঝে সরে গাড়িটার উইণ্ডশিল্ডের দিকে তাক করল মাযল। ভীষণ ঝাঁকি খেল হেডলাইট। কমে গেল ইঞ্জিনের গর্জন। বদলে শোনা গেল কড়া ব্রেকের বিশ্রী আওয়াজ। রানার থেকে মাত্র কয়েক গজ দূরে থামল স্পোর্টস্ কার। ওটা সাদা রঙের পিউজো আরসিযেড টু সিটার কনভার্টিবল। খোলা ছাত। গাড়ি এতই নতুন, ওর মনে হলো এইমাত্র শো-রুম থেকে আনা হয়েছে ওটাকে। ড্রাইভার রাগী চেহারার যুবক। মাথায় গল্ফ ক্যাপ। চোখে ডিযাইনার সানগ্লাস। অদ্ভুত বিপজ্জনক দৃশ্য দেখে চমকে গেছে সে। ‘গাড়ি থেকে বেরোও,’ তার বুকে মাযল তাক করল রানা। ‘কা-কা-কা-কা-কা-কেন?’ তুতলে উঠল যুবক। ‘আবারও কথা!’ ধমক দিল রানা। ‘আপাতত ওটা নিচ্ছি।’ গাড়ির পাশে সরল ও। এরই ভেতর সুবারু থেকে হোল্ডঅল ও ব্যাগ নিয়ে নেমে পড়েছে বেলা। ‘আপনি এভাবে আমার গাড়ি নিতে পারেন না, তর্ক করতে চাইল চালক। মাথা থেকে তার ক্যাপ কেড়ে নিয়ে নিজের মাথায় চাপিয়ে নিল রানা। ‘আবার বলে পারি না! খবরদার! একটা কথাও না!’ ‘কিন্তু, ভাই….’ চোপ! আমি আবার কবে তোমার ভাই হলাম! গাড়ি থেকে বেরোও! ওদিকে পাবে একদল ভাল মানুষ।’ স্পোর্টস্ কারের দরজা খুলে খপ্ করে যুবকের বাহু ধরল রানা। একটানে বের করে আনল তাকে। ‘আপনি তো ডাকাতি করছেন!’ ‘এতক্ষণে বুঝলে?’ যুবকের হাতে সুবারুর চাবি গুঁজে দিল রানা। ‘আপাতত এটাই চালাও। কথা বন্ধ, নইলে ভয়ানক রেগে যাব। …আর, হ্যাঁ, দাও দেখি তোমার সানগ্লাস!’ ছোঁ দিয়ে যুবকের চোখ থেকে নিয়ে নিজের নাকে ওটা বসিয়ে নিল রানা। হাত বাড়িয়ে দিতে ফ্যামাস রাইফেল নিল বেলা। নল তাক করেছে যুবকের বুকে। ব্যাগদুটো আরসিযেডের পেছনের সরু জায়গায় রাখল রানা। প্যাসেঞ্জার সিটে ভাঁজ করে রাখা একটা কোট। ইতালিয়ান সিল্কের। দাম হাজার ডলারের বেশি। ওটাও পরে কাজ লাগবে, ভাবল রানা। দেরি না করে চেপে বসল ড্রাইভিং সিটে। অ্যাক্সেলারেটর দাবাতেই গর্জে উঠল ইঞ্জিন। দ্রুত এসে প্যাসেঞ্জার সিটে চাপল বেলা। ব্যাগের ওপর রাখল রাইফেল। দরজা বন্ধ হতেই রওনা হলো রানা। পুলিশের চোরাই গাড়ির চাবি হাতে হাঁ করে দাঁড়িয়ে থাকল যুবক। ‘এটা একটু বেশি হয়ে গেল না?’ বলল বেলা। হু-হু হাওয়ায় উড়ছে ওর দীর্ঘ চুল। ‘আমি আসলে খুবই জঘন্য লোক!’ নিজের সম্পর্কে মতামত জানাল রানা। মুচকি হেসে ফেলল বেলা। ‘আমি তোমাকে ঠিকই চিনেছি।’ ছত্রিশ পাহাড়ি সুড়ঙ্গ থেকে সূর্যালোকে বেরিয়ে এল পিউজো আরসিযেড টু সিটার কনভার্টিবল। বড়জোর তিন বা পাঁচ মিনিট পাবে, বুঝে গেছে রানা। যুবক সুবারু নিয়ে সুড়ঙ্গের ওদিকে বেরোলেই গ্রেফতার হবে। পুলিশের বুঝতে সময় লাগবে না যে উড়ে গেছে তাদের পাখি। আসার সময় নিচের দিকে যাওয়া সরু এক রাস্তা চোখ এড়িয়ে গিয়েছিল, এবার বামের ওই পথে গাড়ি নিয়ে এগোল রানা। জানতে চাইল, ‘গুলির আওয়াজে ভয় পেয়েছ?’ ‘ভয় পাওয়ার মত কিছু ঘটেনি,’ বলল বেলা। ‘দেখলাম চোখ বুজে দাঁড়িয়ে আছ।’ ‘একদম মিথ্যে কথা।’ দূরে তাকাল মেয়েটা। দু’কিলোমিটার পেরোবার পর দু’পাশ থেকে পথটাকে চেপে সরু করে আনল পাইনের ঘন জঙ্গল। পাতার কারণে তৈরি হয়েছে সবুজ সুড়ঙ্গ। আকাশ থেকে দেখবে না কেউ। আরও দুই কিলোমিটার যাওয়ার পর আরেকটা বাঁকে পৌঁছুল রানা। সামনে গ্রামাঞ্চলের দিকে গেছে সরু পিচঢালা পথ। কয়েক শ’ গজ পর পর ডানে ও বামে কাঁচামাটির রাস্তা। ওর মনে হলো না কেউ পিছু নিয়েছে। পেছনের রাস্তা বা আশপাশের আকাশ ফাঁকা। পরের কাঁচামাটির পথ পেরিয়ে থামল রানা। চাপা ঘড়ঘড় আওয়াজ ছাড়ছে ইঞ্জিন। পেট ভরা ব্যাগ নিজের দিকে টেনে চেইন খুলল ও। ‘এবার কী?’ জানতে চাইল বেলা। ‘কমিউনিকেশন ডিভাইস ট্র্যাক করবে, তাই ফেলে যাওয়া ভাল।’ এমনিতেই ছয়টা বাড়তি পিস্তল, টাকা ও সোনার বারের জন্যে যে-কোনও সময়ে ফেঁসে যাবে ক্যানভাসের ব্যাগের পেট। ব্যাগ হাতড়ে ওয়ালথার পিপিকে পিস্তলটা নিল রানা। রেখে দিল পকেটে। ড্যাশবোর্ডে একে একে রাখল পুলিশের রেডিয়ো ও মোবাইল ফোন। চেক করল রেডিয়ো। কোনও অ্যাক্টিভিটি নেই। একে একে উইণ্ডশিল্ডের ওপর দিয়ে সামনের রাস্তায় গিয়ে পড়ল ছয় রেডিয়ো। চুরমার হলো প্লাস্টিক ও সার্কিট বোর্ড। এবার মোবাইল ফোনের পালা। কয়েক সেকেণ্ড পর পথে পড়ে থাকল ভাঙাচোরা চারটে মোবাইল ফোনের আবর্জনা। ‘আমার মনে হয় পরিবেশবান্ধব উপায়ে ওগুলো বিদায় করা যেত,’ মন্তব্য করল বেলা। পঞ্চম ফোন দূরে ছুঁড়বে রানা, এমনসময়, কর্কশ আওয়াজে বেজে উঠল ওটা। মৃদু বিস্ময় নিয়ে হাতের দিকে তাকাল ও। ‘দেখো কী বলে,’ অনুরোধ করল বেলা। দ্বিধা করল রানা। পুলিশের ফোন। হয়তো কল করেছে লোকটার স্ত্রী। ঠিক সময়ে যেন বাজার নিয়ে বাড়ি ফেরে। বা নষ্ট হয়েছে ওয়াশিং মেশিন। পেট খারাপ বেড়ালের। আবার অন্য কিছুও হতে পারে। কেউ হয়তো জানে মোবাইল ফোনটা এখন ওর কাছে। হয়তো জরুরি কিছু বলার আছে তার। রিপ্লাই বাটন টিপে কানে মোবাইল ফোন ঠেকাল রানা। অপেক্ষা করছে কলারের কণ্ঠস্বরের জন্যে। মাত্র কয়েক সেকেণ্ড অপেক্ষা করতে হলো ওকে। ‘বেশিক্ষণ চলবে না তোমার এই খেলা,’ বলল কমিশনার অ্যাল মার্লো। দুর্বল কণ্ঠে হতাশা। বোধহয় শুনেছে রেলওয়ে লাইনের সেই অস্বাভাবিক কাণ্ড। ‘খেলতে আপত্তি নেই,’ বলল রানা। ‘চাইলে আরও পুলিশ পাঠাতে পারো। তাদের আণ্ডারওয়্যার দেখতে মন্দ লাগবে না সাধারণ মানুষের।’ ‘তুমি আসলে কামানের ছুটন্ত গোলা, রানা,’ নালিশের সুরে বলল মার্লো। ‘কঠিন করে তুলছ আমার কাজ। জরুরি সব ইশ্য বাদ দিয়ে অন্যদিকে মন দিতে হচ্ছে আমার লোকদের। এতে মস্তবড় ক্ষতি হতে পারে।’ ওই একই কথা তো আমিও তোমাকে বলতে পারি, ‘ বলল রানা। ‘খামোকা বাধা হয়ে উঠেছ আমার পথে।’ ‘তো ধরে নিচ্ছি, তুমিও চাও এসব বন্ধ হোক? যে-কোনও সময়ে আরও খারাপ হয়ে উঠবে পরিস্থিতি।’ ‘তুমি কি কোনও চুক্তি করতে চাও?’ জানতে চাইল রানা। ‘যৌক্তিক কথা বললে ভেবে দেখতে পারি।’ ‘কী ধরনের যুক্তি তোমার পছন্দ, মার্লো?’ ‘যেমন, তোমার প্রথম কাজ হওয়া উচিত এজেন্ট অ্যালাইস বেলাইতকে ছেড়ে দেয়া। যা-খুশি কোরো না, রানা। কর্তৃপক্ষের কাছে মেয়েটা পৌঁছে গেলে আমার সাধ্যমত করব তোমার জন্যে। নির্দিষ্ট সময় পর্যন্ত’ সরিয়ে রাখব পুলিশবাহিনীকে। সেসময়ের মধ্যে ইউরোপ ছেড়ে চলে যাবে তুমি। ‘শিকারি একদল হাউণ্ড সঙ্গে নিয়ে এক থেকে দশ গুনবে, আর তারপর চোখ মেলে বলবে, এবার ধরব তোকে, রানা- এতে আমি রাজি নই।’ ‘ভাল করেই জানি, দশ গোনার আগেই উধাও হবে।’ কোথাও লুকিয়ে পড়লেও আইনের লম্বা হাত খুঁজবে আমাকে। কোথাও স্বস্তি পাব না। তা-ই না?’ মৃদু হাসল মার্লো। ‘কথাটা মিথ্যে নয়। তবে বুদ্ধিমান মানুষ আমার কথা শুনলে আত্মসমর্পণ করত। তোমাকে রাজি করাবার চেষ্টা করে দেখলাম। পরে দোষ দিতে পারবে না।’ ‘তবে সমস্যা হচ্ছে, লুকিয়ে পড়ব বা পালিয়ে যাব, সেই ধাত কি আমার মধ্যে দেখেছ আগে?’ বলল রানা। ‘হাতে নিয়েছি জরুরি কাজ। সেটা শেষ না করে থামি কী করে?’ ‘এসো একটা চুক্তি করি,’ বলল কমিশনার। ‘আমাদের ভেতর রয়েছে বড় একটা মিল। আমরা চাই ডেইটার গিসেলকে। ‘আমি চাই, নিয়ম মেনে আদালতে বিচার হোক তার। আর তুমি চাও তার জীবন নিতে। আর…’ ‘ঠিক। কোনও সন্দেহ নেই,’ বলল রানা। ‘তাকে মুঠোয় পাওয়ার পর স্থির করব কী করা হবে। তার আগপর্যন্ত পাশাপাশি কাজ করতে পারি আমরা। সেক্ষেত্রে সাহায্য পাবে দক্ষ পুলিশবাহিনীর। নিজেদের ভেতর লড়ব না আমরা। কী, হতে পারে না চুক্তি?’ ‘তার মানে, তুমি চাও কাছের পুলিশ স্টেশনে গিয়ে যেন আত্মসমর্পণ করি, তাই না? পরে আমাকে ছুটিয়ে নেবে সরকারি এজেন্টরা।’ ‘অবশ্যই! ওটা হবে তোমার প্রথম পদক্ষেপ।’ ‘চুক্তির এই শর্ত ভাল ঠেকছে না,’ বলল রানা, ‘আর তারপর আমাকে নিয়ে কী করা হবে?’ ‘আনঅফিশিয়ালি ব্যবস্থা করব। আমাদের মিশন সফল হলে চলে যেতে পারবে এ দেশ ছেড়ে। অপরাধী হিসেবে নাম উঠবে না পুলিশের খাতায়।’ মৃদু হেসে মাথা নাড়ল রানা। ‘আসলে কী চাও, মার্লো? বুনো পশ্চিমের ডেপুটি শেরিফের মত আমার বুকে এঁটে দেবে টিনের তারা?’ ‘তুমি আইনের পক্ষে কাজ করলে নানান সুবিধা পাবে,’ বলল মার্লো। ‘হয়তো জান না, সরকারের বহু উঁচু পর্যন্ত পৌঁছায় আমার হাত।’ ‘তুমি এখনও বলনি কেন ডেইটার গিসেলকে খুঁজছ। ব্যাপারটা নিশ্চয়ই বড় কিছু। নইলে ডিজিএসআই নিজেদের এজেন্ট রাখত না তার দলের ভেতর। আসলে কী করেছিল সে? বাচ্চা কয়েকটা মেয়ের হাত থেকে কোকের ক্যান কেড়ে নেন তোমাদের প্রেসিডেন্ট, আর সেই ছবি তুলে ফেলেছিল?’ ‘তুমি রাজি হলে ব্রিফ করা হবে। তোমার জন্যে তৈরি করা হবে উপযুক্ত পদ। পরামর্শদাতা বা এ ধরনের কিছু।’ ‘আমি কাউকে পরামর্শ দিই না।’ ‘তা হলে অন্য কোনও পদ পাবে।’ ‘তুমি জান, পদের লোভ আমার নেই,’ বলল রানা। ‘তোমার লোকদের সঙ্গে কী করেছে গিসেল, সেটা নিয়েও আমার মাথা-ব্যথা নেই। আমি শুধু জানি, সে এবং তার দলের গুণ্ডারা খুন করেছে নিরীহ একদল সাধুকে। তারা ছিল আমার বন্ধু। কাজেই স্থির করেছি, এর প্রতিকার করব।’ দীর্ঘশ্বাস ফেলল কমিশনার। ‘কিছু নিয়ম তো তোমাকে মানতে হবে, রানা। সঠিক নিয়ম মেনে না খেললে শত্রু হবে সবার।’ ‘আমি চলি আমার নিজের আইন মেনে, মার্লো,’ বলল রানা, ‘সহায়তা চাইছ আমার কাছ থেকে? তা হলে সরিয়ে নাও পুলিশবাহিনী। একা খেলতে দাও। হয়তো ঠকবে না।’ ‘তার মানে, অর্ধেক ইউরোপ তুমি চুরমার করবে, আর চুপ করে বসে থাকব আমরা?’ ‘অর্ধেক ইউরোপের কথা কে বলল?’ হাসল রানা। ‘বড়জোর তিনভাগের একভাগ।’ ‘তুমি জান, রানা, তুমি আসলে পাগল?’ ‘তা হলে ভুলে যাও চুক্তির কথা,’ উইণ্ডশিল্ডের ওপর দিয়ে দূরে মোবাইল ফোন ছুঁড়ল রানা। ঠাস্ করে পড়ে চুরচুর হলো জিনিসটা। ‘আলাপ শেষ করার নতুন নিয়ম,’ বিড়বিড় করল বেলা। ‘চলো, যাওয়া যাক,’ গিয়ার ফেলে আরসিয়েড নিয়ে রওনা হলো রানা। এঁকেবেঁকে নিচে গেছে দুই লেনের পথ। অনেকক্ষণ পর ছোট এক গ্রামে পৌঁছল ওরা। অ্যালপাইন শ্যালেগুলো পোস্ট কার্ডের ছবির মতই সুন্দর। ‘ওই যে, ডানে স্টপেজে বাস, আঙুল তুলে দেখাল বেলা। চাপা গর্জন ছাড়ছে রুপোলি টুর বাসের ডিজেল ইঞ্জিন। বডির একপাশে সুইস এক ট্র্যাভেল কোম্পানির নাম। বাসের পেছনে গিয়ে গাড়ি রাখল রানা। নেমে পড়ল ওরা। ‘বাসে চাপবে ভাবছ?’ জানতে চাইল বেলা। ‘উপায় নেই,’ বলল রানা। লেদার জ্যাকেট নিয়ে ব্যাগে গুঁজল ও। পরে নিল ইতালিয়ান সিল্কের কোটটা। শুঁটকি যুবকের জন্যে তৈরি করেছে দরজি। কাঁধের কাছে সরু। তা ছাড়া, ভাল মানাচ্ছে না গল্ফ ক্যাপ ও সানগ্লাসের সঙ্গে। অবশ্য আপাতত ওগুলো থাকলে চট করে ওকে চিনবে না কেউ। চারপাশ দেখে নিয়ে হোল্ডঅলে ফ্যামাস রাইফেল রাখল রানা। চেইন টেনে দুই ব্যাগ কাঁধে তুলে উঠে পড়ল বাসে। পিছু নিয়েছে বেলা। হাতে সময় নেই। যখন-তখন স্টপেজ ছেড়ে যাবে বাস। ‘সীমান্তের দিকে যাচ্ছেন?’ ড্রাইভারকে জিজ্ঞেস করল রানা। ‘সোজা লোসানে,’ চওড়া হাসি দিল ড্রাইভার। ‘পৌঁছে যাব রাত আটটার আগেই।’ ‘দুটো সিট হবে?’ মিষ্টি হাসল রানা। ‘দুটো কেন, দশটা দিতে পারব!’ সাঁইত্রিশ রাত আটটায় ঘড়ঘড় আওয়াজে লোসানের প্রধান বাস স্টেশনে পৌঁছুল বাস। যাত্রীরা বিদায় নেবে সেজন্যে মাথা নিচু করে সিটে বসে থাকল রানা। একে একে সবাই নেমে যেতেই ব্যাগ-ব্যাগেজ নিয়ে বাস থেকে নামল ওরা। কোটি কোটি ধুলো কণা না থাকলেও লোসান আসলে প্যারিসের পাহাড়ি সংস্করণ। ‘প্রথম কাজ টাকা ভাঙিয়ে নেয়া,’ ঝকঝকে পরিষ্কার রাস্তায় বেরিয়ে বলল রানা। সুইট্যারল্যাণ্ডের মানুষের কাছে চার আনাও দাম নেই ইউরোর। ব্যাঙ্ক নিয়ন্ত্রিত এক সংস্থা থেকে ড্রাগলর্ডের নোংরা ইউরোর বাণ্ডিল বদলে রানা নিল চকচকে সুইস ফ্র্যাঙ্কের বাণ্ডিল। নতুন কাগজ থেকে এখনও বেরোচ্ছে কালির সুবাস। মানি চেঞ্জার অফিস থেকে বেরিয়ে একটা ট্যাক্সি স্ট্যাণ্ডে থামল ওরা। প্রথম ট্যাক্সি পেতেই দেরি করল না ব্যাগ-ব্যাগেজ নিয়ে উঠে পড়তে। ওদের গাড়ি সবুজ ও কালো এক মার্সিডিয এস্টেট গাড়ি। বেশিরভাগ ইউরোপের দেশগুলোতে ট্যাক্সি হিসেবে বিশেষ গুরুত্ব দেয়া হয় মার্সিডিয বেনকে। ‘কোথায় যাবেন?’ রিয়ার ভিউ মিররে চেয়ে বলল ড্রাইভার। ‘এখনও জানি না,’ বলল বেলা। অবাক চোখে ওর দিকে তাকাল ড্রাইভার ও রানা। রানার উদ্দেশে বলল মেয়েটা, ‘জানি না যখন, নানাদিকে না গিয়ে উপায় নেই। আমি ছিলাম দলে নতুন। বেরোবার সুযোগ ছিল না। জানা নেই ওই বাড়ির নম্বর কত বা সড়কের নাম কী।’ ওই বাড়ি থেকে বেরিয়ে না তুমি মঠের কাছে যাও?’ প্রশ্ন করল রানা। ‘অন্ধকারে ড্রাইভ করেছে ব্যানওয়ার্ট,’ বলল বেলা। ড্রাইভারের দিকে ফিরল। ‘আপনি বরং আমাদেরকে নিয়ে যান ক্যাথেড্রালের দিকে।’ ‘ক্যাথেড্রাল কেন?’ গাড়ি রওনা হতেই জানতে চাইল রানা। ‘জানালা দিয়ে দেখতাম একটা ক্যাথেড্রাল,’ বলল বেলা। ওই বাড়ি ওটা থেকে মাইলখানেক দূরে। একবার ওটার চুড়ো দেখলেই মনে হয় সব চিনব। আমার ওপর ভরসা রাখতে পারো।’ মনে মনে হিসাব কষছে রানা। ক্যাথেড্রালের চারপাশের ছয় মাইলের মধ্যে থাকবে বাড়িটা। লোসানে প্রতি বর্গ কিলোমিটারে জনসংখ্যা তিন হাজার। অর্থাৎ ক্যাথেড্রালের চারপাশে রয়েছে কমবেশি নব্বুই হাজার মানুষ। কমবেশি চার হাজার বাড়ি। সর্বনাশ! বেলা জানে না কোনটা ছিল ওর সেফ হাউস! বিংশ শতাব্দীর এক গথিক ক্যাথেড্রাল পিছনে পড়তেই মন দমে গেল রানার। শহরের পাহাড়ি এক অংশের আধুনিক সব বাড়িঘর পাশ কাটাচ্ছে ট্যাক্সি। দেয়াল ও বাগানে প্লাস্টিকের নানান জিনিসপত্র। লোসানে নেই প্যারিসের মত নটর-ড্যাম। জানালা দিয়ে চেয়ে আছে বেলা। ওর ওপর ভরসা রাখতে হচ্ছে রানার। কিছুক্ষণ পর প্লেস ডে লা ক্যাথেড্রালে পৌঁছে জানতে চাইল ও, ‘কিছু বুঝলে?’ আশা নিয়ে রিয়ার ভিউ মিররে চেয়ে আছে ড্রাইভার। ‘একমিনিট,’ গাড়ি থেকে নেমে গেল বেলা। থামল পথের বাঁকে। দেখছে বামে ও ডানে। স্টিয়ারিঙের ওপর তবলা বাজাচ্ছে বিরক্ত ড্রাইভার। যে- কোনও সময়ে খেঁকিয়ে উঠবে, নষ্ট করা হচ্ছে তার সময়। ‘দিনে কত টাকা রোজগার করো?’ তার কাছে জানতে চাইল রানা। সহজ উত্তর দিল ড্রাইভার। হয় মিথ্যুক, নইলে সত্যিই বড়লোক সুইটয়ারল্যাণ্ডের ড্রাইভাররা! অথবা বারো ঘণ্টা ড্রাইভ করলে কত পেত, সেই হিসেবই দিয়েছে সে। ড্যামিকো কর্সিনির কাছ থেকে আদায়কৃত ইউরোর বদলে যে সুইস ফ্র্যাঙ্ক পেয়েছে, ওখান থেকে বেশকিছু টাকা ড্রাইভারের হাতে গুঁজে দিল রানা। জুলজুল করে টাকাগুলো দেখল লোকটা। ‘বাকিটা পরে। অপেক্ষা করো।’ গাড়ি থেকে নেমে বেলার পিছু নিল রানা। পাহাড়ি পথে নেমে গেছে মেয়েটা। ওখান থেকে দেখা যাচ্ছে লোসান শহর। ঝাঁকে ঝাঁকে বাড়ির ছাত। হাজারো জানালা, এখানে-ওখানে চিমনি। চার্চের হলদে সব টাওয়ার’। কোবল পাথরের ছোট স্কয়্যার। একটু দূরে সরু এক সেতু। সাইন বোর্ডে লেখা: পন্ট বেসিয়েরেস। গাড়িঘোড়ার চাপ কমতেই সেতুর ওদিকে গেল বেলা। ওর পাশে গিয়ে থামল রানা। দূরে দেখাল বেলা। ওর আঙুল অনুসরণ করে তাকাল রানা। লোহার রেলিঙে ভর দিল বেলা। চোখ কুঁচকে দেখছে চারপাশ। মুখে হতাশা। ঠোঁট চেপে বসল ঠোঁটে। তবে কয়েক মুহূর্ত পর বলল ও, ‘ওই ক্যাথেড্রালের দিকেই সেই বাড়ি। উপায় নেই বলে ভরসা রাখতে হবে বেলার ওপর। দূরের সেই সাদা ক্যাথেড্রালের ওপর স্থির হলো রানার চোখ। বিড়বিড় করল, ‘ড্রাইভার হয়তো জানে কোন্ পথে যেতে হবে।’ ওই ক্যাথেড্রাল ভাল করেই চেনে ড্রাইভার। রানার কাছ থেকে আরও টাকা পাওয়ার আশ্বাস পেয়ে মহাখুশি। পন্ট বেসিয়েরেস সেতু পেরিয়ে শহরের ওদিকে চলল সে। পেছনে পড়ছে নানান রাস্তা, বুলেভার্ড, মার্কেট, ক্যাফে ও রেস্তোরাঁ। জায়গায় জায়গায় ঝলমলে সাইনবোর্ড— ফার্সি কার্পেট, দামি গহনা, বুটিক, ইস্ সেন্ট লরেন্ট, লুই ভুইটন, শ্যানেল ও রোলেক্সের। তবে বেশিরভাগ ভবন জুড়ে একের পর এক ব্যাঙ্ক। সিটি কাউন্সিল বোধহয় শহরে নামিয়ে দিয়েছে ডেথ স্কোয়াড। রাস্তায় কেউ ময়লা বা আবর্জনা ফেললে রক্ষা নেই। সুইট্যারল্যাণ্ডের অন্যান্য শহরের মতই অতিরিক্ত পরিষ্কার লোসান। মাঝে মাঝে বাড়িঘরের মাঝের ফাঁক দিয়ে দেখা যাচ্ছে বিশাল লেক জেনেভা। বিকেলের রোদে চকচক করছে সাগরের মত। শহরকেন্দ্র পেরিয়ে সরু রাস্তা ধরে এগোল ট্যাক্সি। চারপাশে পুরনো আমলের শাটার দেয়া দালান। মাঝে জমি নেই। পেছন সিটে বসে সামনের দুই সিটের মাঝ দিয়ে চেয়ে আছে বেলা। মাঝে মাঝে দিক নির্দেশনা দিচ্ছে ড্রাইভারকে। বামে, ডানে তারপর আবার বামে যেতে বলল। কিছুক্ষণ পর জানাল, ‘ব্যস, থামুন। এটাই সেই রাস্তা। সামনের বাঁক নিলেই সেই বাড়ি।’ বাড়ি থেকে আশি গজ দূরে থেমেছে ট্যাক্সি। গাড়ি থেকে নেমে পড়ল রানা ও বেলা। ড্রাইভারকে বলল রানা, ‘একটু দেরি হবে। ঘণ্টাখানেক অপেক্ষা করুন।’ আপত্তি নেই ড্রাইভারের। গাড়িতে আছে রেডিয়ো, পকেটে সিগারেটের প্যাকেট ও লাইটার। তাতেও সময় না কাটলে আছে খবরের কাগজ। তাকে বলেনি রানা, আগামী কয়েক মিনিটের ভেতর এ এলাকায় শুরু হতে পারে গোলাগুলি। হয়তো প্রথম সুযোগে ট্যাক্সি নিয়ে পালিয়ে যাবে ড্রাইভার! মার্সিডিযের পেছন সিট থেকে ব্যাগ নিল রানা। হোল্ডঅল বইছে বেলা। একবার পরস্পরের দিকে দেখে নিয়ে বাঁকের দিকে চলল ওরা। রানা খেয়াল করল, উত্তেজিত হয়ে উঠেছে মেয়েটা। চোখে ভয় নেই। ‘ধন্যবাদ,’ নিচু গলায় বলল ও। ‘কীসের জন্যে?’ জানতে চাইল বেলা। ‘আমার পাশে থাকার জন্যে। মিষ্টি হাসল মেয়েটা। ‘ভাল জিম্মি হওয়ার জন্যে?’ ‘আমার জীবনে এত ভাল জিম্মি আর পাইনি,’ বলল রানা। ‘তার মানে আমাকে গুলি করতে হয়নি বলে তুমি খুশি?’ ‘বাড়ির ভেতরে পা না রাখলেও পারো,’ বলল রানা। ‘যে- কোনও সময়ে পরিস্থিতি হয়ে উঠবে বিপজ্জনক।’ ‘বিপদের সময় সঙ্গিনী পাশে থাকবে, এটাই কি স্বাভাবিক নয়?’ জবাব দিল না রানা। নামছে সন্ধ্যার আঁধার। একটু দূরের এক বাড়িতে জ্বলে উঠেছে বাতি। রাস্তা ফাঁকা। ষাট গজ দূরে ডেইটার গিসেলের সেফ হাউস। জানালায় কোনও আলো নেই। সতর্ক থাকার জন্যে বাতি নিভিয়ে রাখতে পারে, অথবা ওই বাড়ি হয়তো খালি। সামনে দিয়ে ভেতরে ঢুকতে গেলে যে-কোনও মুহূর্তে কারও চোখে পড়বে ওরা। ‘এবার কী করবে ভাবছ?’ জানতে চাইল এলিস। ‘চোখ এড়িয়ে কাছে পৌছুব,’ বলল রানা। ‘এরপর খুঁজে নেব ভেতরে ঢোকার পথ। কেউ বাধা দিলে গোলাগুলি হবে। কপাল ভাল হলে হয়তো ওখানে পেয়ে যাব ডেইটার গিসেলকে। সেক্ষেত্রে তাকে বাঁচিয়ে রাখার কোনও যুক্তি দেখি না। ‘সবই খুব সহজ, তাই না?’ বিড়বিড় করল বেলা। ‘কাজটা কঠিন হবে,’ বলল রানা। ‘তুমি হলে কী করতে?’ ‘জানি না,’ নিচু গলায় বলল বেলা। ‘খুব বেশি নীরব লাগছে চারপাশ। ব্যানওয়ার্টের নিসান ছাড়াও বাড়ির বাইরে থাকত অন্তত দুটো-তিনটে গাড়ি। তার একটা ছিল কালো রেঞ্জ রোভার। যেটাতে চেপে সীমান্তের কাছে গিয়েছিলাম। আরেকটা ছিল বাঁকা উইংওয়ালা সাদা বিএমডাব্লিউ। মালিক হেলমুট হাইনরাইনার। বাড়ির বাইরে তো একটা গাড়িও দেখছি না। হয়তো আছে পেছনের উঠানে।’ ‘বাড়ির পেছনে উঠান আছে?’ জানতে চাইল রানা। মৃদু মাথা দোলাল এলিস। দেখিয়ে দিল বামে দুই বাড়ির মাঝের সরু এক গলি। ‘চল্লিশ গজ গেলে বাড়ির পেছনের দিক।’ ‘গলিতে ঢুকব,’ বলল রানা। প্লাস্টারহীন ন্যাড়া: ইঁটের দেয়ালে নানান ছবি এঁকেছে কিশোর-তরুণরা। সরু গলি দিয়ে যেতে পারবে মাঝারি গাড়ি। বাড়ির পেছন উঠানে জন্মেছে ঘন ঝোপঝাড়। এখানে-ওখানে আবর্জনা ও ইঁটের খোয়া। একপাশে বড় চাকাওয়ালা ক’টা গার্বেজ বিন। বাড়িগুলোর পেছন উঠানের সীমানা হিসেবে রয়েছে পলকা এক বেড়া। ‘কোনও গাড়ি নেই,’ মন্তব্য করল বেলা। ‘সবাইকে না পেলেও হয়তো পাব দু’একজনকে,’ বলল রানা। ওর ইশারায় মাটিতে হোল্ডঅল নামাল বেলা। ওটার পাশে ব্যাগ রাখল রানা। হাঁটু গেড়ে বসে খুলল হোল্ডঅলের চেইন। ভেতর থেকে নিল ফ্যামাস রাইফেল ও ইশতিয়াকের কালাশনিকভ একে-৪৭। ‘জানো এগুলোর ব্যবহার?’ জানতে চাইল। মাথা দোলাল বেলা। রানার হাত থেকে নিল একে-৪৭। দক্ষ হাতে ঠিক জায়গায় বসাল ফোল্ডিং স্টক। বের করে নিয়ে দেখল ম্যাগাযিন। ওটা ফুল লোডেড। রিসিভারে ম্যাগাযিন ভরে ক্লাঙ্ক আওয়াজে একটা গুলি পাঠাল চেম্বারে। অন করল সেফটি ক্যাচ। ‘আগে কোনও বাড়িতে রেইড দিয়েছ?’ জানতে চাইল রানা। ‘হ্যাঁ।’ আগের চেয়ে জোরে পড়ছে বেলার শ্বাস। রক্তে বইছে অ্যাড্রেনালিনের স্রোত। ব্যাগ থেকে নিয়ে ওর হাতে একটা গ্লক পিস্তল দিল রানা। জিন্সের প্যান্টের ওয়েইস্টব্যাণ্ডে অস্ত্রটা গুঁজল মেয়েটা। নিজেও পিস্তল নিল রানা। ব্যাকআপ অস্ত্র হিসেবে বেল্টের নিচে রাখল ওয়ালথার পিপিকে। এবার অর্ধেক খালি ম্যাগাযিন রেখে নতুন একটা ভরল ফ্যামাস রাইফেলের রিসিভারে। চেম্বারে পাঠাল বুলেট। ওরা তৈরি। দু’জনের চার অস্ত্রে রয়েছে ছিয়াশিটা বুলেট। এলিস বেলার দিকে তাকাল রানা। ‘এখনও পিছিয়ে যাওয়ার সময় আছে, বেলা। ভেবে দেখো।’ ‘গু খা, ব্যাটা!’ বলেই ফিক করে হেসে ফেলল বেলা। ‘তোমার হাতের রান্না খেলে ওরকমই লাগবে মনে হয়,’ বলল রানা। নাক বাঁকা করল এলিস। ‘এই মিশন শেষ হলেই দেখিয়ে দেব ফরাসি রান্না কাকে বলে! তোমার দাওয়াত থাকল।’ আটত্রিশ পেছন দরজায় রানার কাঁধের ধাক্কা উড়িয়ে দিল পলকা তালা। বাড়িতে ঢোকার আগে সেফটি অফ করা রাইফেল কাঁধে এক- দুই-তিন করে সাত পর্যন্ত গুনল রানা। কোথাও বাজছে না কোনও অ্যালার্ম। বাড়ির ভেতর চেঁচিয়ে ওঠেনি কেউ। হলওয়ে থেকে এল না বারো গেজের ব্যারেল-কাটা বন্দুকের গুলি। থমথম করছে চারপাশ। হাঁটুর চাপে আরও খুলল দরজা। প্রায়ান্ধকার হলওয়েতে ঢুকল রানা। ওর এক পা পেছনে এলিস বেলা। লম্বাটে টাউন হাউস প্রস্থে সরু হলেও গভীর। তেতলা। ওপরে চিলেকোঠা। প্রথমতলা খুঁজতে গিয়ে প্রতিটি বাতি জ্বেলে দিচ্ছে ওরা। দরজার কাছে পরস্পরকে কাভার দিচ্ছে। বেশিক্ষণ লাগল না পেছনের হল, লিভিং রুম, ডাইনিং রুম, কিচেন, ইউটিলিটি রুম, সামনের হল, ফাটল ধরা টাইসের শাওয়ার রুম দেখতে। একটা কল থেকে টুপটাপ পড়ছে পানি। প্রথমতলা ফাঁকা। রান্নার ঘ্রাণ নেই কিচেনে। বেসিনে নেই ক্রোকারি বা কাটলারি। বাতাসে নেই কফির সুবাস। রানা বুঝল, গত দু’এক দিনে এ বাড়িতে বাস করেনি কেউ। এবার সার্চ করতে হবে প্রতিটি ইঞ্চি, নইলে নিরাপদ বোধ করবে না ওরা। সিঁড়ি বেয়ে দোতলায় উঠছে রানা, রাইফেল প্রস্তুত। তর্জনী ট্রিগারের ওপর। সতর্ক হয়ে রয়েছে পঞ্চ ইন্দ্রিয়। ওপরের সিঁড়ির ল্যান্ডিং থেকে উঁকি দিল না কোনও অস্ত্রের নল। দোতলার ল্যাণ্ডিঙে পৌঁছে হাতের ইশারা করল রানা। এবার বামে যাবে বেলা, ডানদিকে রানা। নিঃশব্দে একটা একটা করে দরজা খুলে দেখছে ওরা। কেউ নেই। চাদরহীন সব বিছানা। ওয়ার্ডোব ও তাক খালি। ঘরগুলোতে সস্তা আসবাবপত্র। বেশিরভাগই সেকেণ্ড হ্যাণ্ড বা জাঙ্ক ইয়ার্ড থেকে সংগ্রহ করা। ডেইটার গিসেল ধনী হলেও বিলাসের সুযোগ দেয়নি দলের বিশ্বস্ত সদস্যদেরকে। দোতলা দেখা শেষে তৃতীয়তলা সার্চ করতে রানা ও বেলার লাগল বড়জোর পাঁচ মিনিট। ফাঁকা পড়ে আছে ফ্লোর। তিনটে বেডরুম, বড় এক গ্যালারি করা ল্যাণ্ডিং ছাড়া আর কিছুই নেই। এক এক করে প্রতিটা ঘর ঘুরে দেখল রানা। দ্বিতীয় বেডরুম ব্যবহার করা হতো রিক্রিয়েশন রুম হিসেবে। আসবাবপত্র বলতে দু’রঙের সস্তা দুটো সোফা ও পাইন কাঠের তৈরি বড় টেবিল। চারপাশে কয়েকটা খটখটে চেয়ার। টেবিলে আমেরিকান রাইফেলম্যান পত্রিকা। পাশেই আধখাওয়া খাবারের দুটো প্যাকেট। প্লেটের বালাই নেই। টেবিলের সামনে গিয়ে থামল রানা। পড়ে আছে চারটে রুপালি রঙের অ্যালিউমিনিয়াম ট্রে। দুটো খালি হলেও অন্যদুটোর ভেতর রয়েছে খাবারের চারভাগের তিনভাগ। শুকিয়ে মুড়মুড়ে হয়ে উঠেছে নুডলস্। অন্য ট্রেতে কালো রঙের থকথকে সস। রানার মনে হলো ওগুলোর ভেতর রয়েছে মাংসের টুকরো। ফয়েল তুলে নাকের কাছে নিয়ে শুঁকল। জিনিসটাকে ওয়েস্টার সসে ভেজা মুরগির মাংস বলেই মনে হলো ওর। তর্জনীর ডগায় সামান্য তুলে ছোঁয়াল জিভে। অন্তত একদিন আগের বাসি ওটা। তৈরির সময় থেকেই ছিল অখাদ্য। গত চব্বিশ ঘণ্টায় প্রায় পচে গেছে। টেবিলে মুচড়ে আছে সাদা কাগজের ব্যাগ। ওটায় করেই আনা হয়েছে খাবার। দু’হাতে ব্যাগটার কাগজ মসৃণ করল রানা। এবার পরিষ্কার দেখল কোন্ দোকান থেকে আনা হয়েছে জিনিসটা। একপাশে ঠিকানা। প্রায় শেষ রানার রেইড দেয়ার কাজ। বেলা গেছে শেষ বেডরুম দেখতে। রানা উঠে এল সিঁড়ি বেয়ে চিলেকোঠায়। ভেতরে ঢোকার আগেই বুঝল, ওখানেও থাকবে না কেউ। তবুও বাতি জ্বেলে দেখল চারপাশ। ঘরটা ছোট ফ্ল্যাটের মত করে সাজিয়ে নেয়া হয়েছিল। একপাশে বেডরুম ও কিচেন। আরেকদিকে লিভিং স্পেস ও টয়লেট। মনে হলো না গত কয়েক দিনে বাস করেছে কেউ। ‘ওরা চলে গেছে,’ সিঁড়ির ল্যাণ্ডিং থেকে বলল বেলা। ‘এত কষ্ট করেও কোনও লাভ হলো না।’ ‘ব্যানওয়ার্ট আর তুমি না ফেরায় সতর্ক হয়ে ওঠে,’ বলল রানা। গিয়ে থামল বেলার সামনে। মেঝের দিকে রাইফেলের মাঘল তাক করে অন করল সেফটি ক্যাচ। ‘যাহ্, এবার তো কিছুই করার নেই,’ হতাশা ঝরল বেলার কণ্ঠ থেকে। ‘তোমার রুম কোনটা ছিল?’ জানতে চাইল রানা। ‘তৃতীয়তলার সবচেয়ে ছোট বেডরুম। পাশের ঘরেই থাকত ব্যানওয়ার্ট।’ ‘চিলেকোঠা ব্যবহার করত কে?’ ‘রাতে কখনও রয়ে গেলে এখানেই থাকত ডেইটার গিসেল আর ডেইযি বাট্স্। তবে একেক বারে এক রাতের বেশি কখনও নয়।’ ‘রিক্রিয়েশন রুমের ব্যাপারে বলো।’ ‘সবাই জড় হলে ওই ঘর ব্যবহার করা হতো লিভিং রুম হিসেবে,’ বলল বেলা। ‘অথবা যখন গোপন মিটিং হতো। দলের বিশ্বস্তদের ডেকে নিত ডেইটার। ওখানে বসে মদ বা খাবার খেত হেলমুট হাইনরাইনার, রুপার্ট ওয়েনহেইম আর কয়েকজন মিলে।’ ‘বেশি পছন্দ করত চাইনিয?’ ‘পিত্যা,’ বলল বেলা। ‘কাছেই কোথাও আছে ফাস্ট ফুডের দোকান। ওখান থেকে ফিরতে বেশিক্ষণ লাগত না।’ ‘খাবারের দোকানটা কত দূরে?’ জানতে চাইল রানা। ‘তোমার কি আবারও খিদে পেয়ে গেছে?’ ‘না, তা নয়। চলো, তোমাকে একটা জিনিস দেখাই।’ বেলাকে সঙ্গে নিয়ে নেমে এসে রিক্রিয়েশন রুমে ঢুকল রানা। নষ্ট খাবার দেখে নাক কুঁচকে ফেলল বেলা। ‘ইয়া! এই জিনিস খেতে হলে কুকুরের মত বেহায়া হতে হবে।’ কাগজের ব্যাগ দেখাল রানা। ‘সুপার এনজয়।’ ‘এই জিনিস গছিয়ে আবার ওই নাম? আমার তো মনে হচ্ছে ব্যাটারা মানুষ মারবে!’ ‘আশপাশ থেকে কেনা হয়নি,’ বলল রানা। ‘ঠিকানা আউচি এলাকার। জায়গাটা চেনার কথা ট্যাক্সি ড্রাইভারের। লোকটা এখনও অপেক্ষা করছে কি না কে জানে।’ ‘শহরের একটা ডিসট্রিক্ট,’ বলল বেলা। ‘পুরনো বন্দর। কয়েক কিলোমিটার দক্ষিণে।’ বেলার দিকে তাকাল রানা। ‘তুমি না বলেছিলে এদিকটা চেনো না?’ ‘ভুলে গেলে… আমি ইতিহাসের ছাত্রী? উনিশ শ’ বারো সালের অক্টোবর। লোসানের আউচিতে প্রথমবারের মত চুক্তি করল ইতালি ও অটোম্যান সাম্রাজ্য। ফলে শেষ হলো ইতালো-টার্কিশ যুদ্ধ।’ হাসল বেলা। ‘কী বুঝলে?’ ‘সুপার এনজয়ের খাবার কিনতে কয়েক কিলোমিটার যাবে না কেউ,’ বলল রানা। ‘কাছেই আছে ভাল পিৎযার দোকান। তার মানে, যা ভেবেছি সেটাই ঠিক।’ ‘কী ভেবেছ?’ ‘এত তাড়াহুড়ো করে কোথায় গেল?’ বলল রানা। ‘আমার ধারণা, কয়েকটা গাড়িতে দরকারি জিনিসপত্র তুলে সরে পড়েছে তারা। সেজন্যে হয়তো দিতে হয়েছে কয়েক ট্রিপ। বেশি দূরে কোথাও যাওয়ার কথা নয়। আবারও ড্রাইভ করে ফেরার সময় দু’জন এনেছে সুপার এনজয়ের খাবার। ঝটপট এখানে কাজ সেরে ফেরার আগে খেয়েছে ওই জিনিস। তবে ওদের খেতে ভাল লাগেনি। রুচি আছে।’ ‘আরেকটা সেফ হাউসে সরে গেছে তারা?’ ‘তুমি নিজেই তো বলেছ, টাকার অভাব নেই গিসেলের। নানাদিকে রেখেছে সেফ হাউস।’ ‘আউচিতে গিয়ে খুঁজে দেখা যায়,’ বলল বেলা। ‘এ ছাড়া আর কোনও উপায়ও নেই,’ বলল রানা। ঊনচল্লিশ বাড়ি থেকে বেরিয়ে ট্যাক্সির কাছে ফিরে ওরা দেখল, নিজের সিটে এলিয়ে বসে আছে ড্রাইভার। মুখের ওপর খবরের কাগজ। প্রায় ঘুমিয়ে পড়েছিল, কিন্তু দুই কাস্টমার ফিরতেই চালু করল ইঞ্জিন। জ্বেলে নিল হেডলাইট। নিজেদের ব্যাগ ও হোল্ডঅল গাড়ির বুটে রাখল রানা। পেছন সিটে ওরা উঠতেই ড্রাইভারের কোলে মুচড়ে থাকা কাগজের ব্যাগ ফেলল বেলা। ‘চাইনি খাবেন?’ বলল লোকটা। ‘ওই রেস্তোরাঁর চেয়ে অনেক ভাল একটা চিনি।’ ‘হয় আউচির সুপার এনজয়, নইলে কোথাও নয়,’ বলল রানা। ওখানেই চলুন।’ পেছনে হেলান দিয়ে বসল ও। বুজে ফেলল চোখ। বিশ মিনিট পর রাস্তার এক বাঁকে মার্সিডিয়ের গতি কমতেই আবারও খুলল চোখের পাতা ‘পৌঁছে গেছি,’ সন্তুষ্ট হয়ে বলল ড্রাইভার। টেরেসওয়ালা সব বাড়ির মাঝে নানান রঙের বাতির আলোয় ঝলমল করছে সুপার এনজয় চাইনি রেস্তোরাঁ। ভাল ব্যবসা করছে প্রতিষ্ঠানটা। ‘গতি কমিয়ে রাস্তার শেষমাথায় যান,’ বলল রানা। ধীর বেগে চলল ট্যাক্সি। বাম জানালা দিয়ে চেয়ে রইল রানা। ডানে চোখ রেখেছে বেলা। বাঁকের দু’দিকেই পার্ক করা গাড়ি। একটাও উইঙে মার খাওয়া সাদা বিএমডাব্লিউ নয়। নেই কালো রেঞ্জ রোভার। সামনে পড়ল তিনমাথা একটা মোড়। ‘এবার কোন্ দিকে?’ জানতে চাইল ট্যাক্সি ড্রাইভার। মনে সন্দেহ থাকলে সোজা চলো, এই নিয়ম মেনে বলল রানা, ‘সোজা যান।’ আগের রাস্তার মতই এই স্ট্রিট। ডানে-বামে বাড়িগুলো দেখতে একইরকম। কোথাও নেই কালো রেঞ্জ রোভার বা সাদা বিএমডাব্লিউ গাড়ি। ‘যাহ্, ওদেরকে হারিয়ে ফেলেছি, হতাশ স্বরে বলল বেলা। সামনে আরেকটা তিনমাথা মোড়ে পৌঁছে অধৈর্য সুরে বলল ড্রাইভার, ‘এবার কী?’ ওরা যেতে পারে ডানে, বামে বা সোজা সামনে। ‘বামে চলুন,’ বলল রানা। ‘বুঝে কোথাও যাচ্ছ?’ জানতে চাইল বেলা। জবাব দিল না অনিশ্চিত রানা। পেটে কেমন এক অনুভূতি। তিক্ত মুখের ভেতর। পচা সসের জন্যে এমন হয়নি। টের পাচ্ছে ব্যর্থতার বাজে স্বাদ। মোড়ে বামে বাঁক নিল ট্যাক্সি। হেডলাইট পড়ল টেরেসওয়ালা বাড়িগুলোর ওপর। সরু রাস্তার প্রথম থেকেই দু’পাশে সারি সারি পার্ক করা গাড়ি। ধীর গতিতে চলেছে ওরা। দু’পাশের বাড়িতে ধাক্কা দিয়ে ফিরছে মার্সিডিযের ডিজেল ইঞ্জিনের ধকধক আওয়াজ। কিছু বাড়ির সামনের জানালা খোলা। দেখা যাচ্ছে টিভি স্ক্রিন। হাঁটাচলা করছে কেউ কেউ। আবার কেউ বসে আছে লিভিং রুমে। একটা বাড়িতে পার্টি চলছে। জোরালো মিউযিক পৌঁছে গেছে রাস্তা পর্যন্ত। না, নেই সাদা বিএমডাব্লিউ বা কালো রেঞ্জ রোভার। জানা নেই কোথায় লোকগুলোর সেফ হাউস। ব্যর্থ হয়েছে ওরা। আপাতত আর কিছু করার নেই। কিন্তু তখনই ট্যাক্সির পেছন জানালা দিয়ে বাইরে আঙুল তাক করল বেলা। জরুরি সুরে বলল, ‘ওই যে!’ বেলার দেখানো দিকে গেল রানার চোখ। একটু দূরে ডানের গাড়ির সারিতে মার খাওয়া উইং নিয়ে বসে আছে থ্রি সিরিজের সাদা একটা বিএমডাব্লিউ। ওটার সামনের বাড়িতে কেউ আছে। টেনে দেয়া হয়েছে নিচতলার জানালার পর্দা। জ্বলছে বাতি। ‘পঞ্চাশ গজ দূরে গিয়ে রাখুন,’ ড্রাইভারকে বলল রানা। ‘পার্ক করার জায়গা নেই,’ আপত্তি তুলল লোকটা। ‘তা হলে রাস্তার ওপরেই গাড়ি রাখবেন।’ পঞ্চাশ গজ যাওয়ার পর গাড়ি থামাল ড্রাইভার। পরস্পরের দিকে তাকাল রানা ও বেলা। ‘রেডি?’ জানতে চাইল রানা। ‘হ্যাঁ, রেডি,’ বলল বেলা। ‘চলো, দেখা যাক কী হয়।’ গাড়ি থেকে নেমে পড়ল ওরা। মার্সিডিযের বুট খুলল রানা। ‘এবার বাড়ির পেছনে যাওয়ার উপায় নেই,’ বলল বেলা। ‘সদর দরজা দিয়েই ঢুকব,’ জানাল রানা। হোল্ডঅল থেকে বের করল ফ্যামাস রাইফেল ও একে-৪৭। অস্ত্রের দিকে তাকাল বেলা। পরক্ষণে চোখ রাখল রানার চোখে। ‘তুমি কি পাগল? খোলা রাস্তায় রাইফেল হাতে বেরোব?’ ‘অসুবিধে কী? সুইট্যারল্যাণ্ডে তো সবার কাছেই অস্ত্র থাকে।’ বুটের ঢাকনির জন্যে ওদেরকে দেখছে না ড্রাইভার। ভয় পেয়ে পালিয়ে যাওয়ার কথা নয়। বেলার হাতে একে-৪৭ ধরিয়ে দিয়ে বুটে ব্যাগ রাখল রানা। চেক করল রাইফেল। চেম্বারে ভরল বুলেট। অফ করল সেফটি ক্যাচ। বেল্টের পেছনে গুঁজে রেখেছে গ্লক ও ওয়ালথার পিপিকে পিস্তল। গোলাগুলির জন্যে তৈরি। ‘তো চলো,’ বলল রানা। ভাবছে, হয়তো লাথি মেরে বাড়ির সদর দরজা ভেঙে ঢুকে দেখবে, ওই বাড়িতে বাস করে কোনও পরিবার। তখন? পার্কিং করা গাড়িটা হয়তো অন্য কোনও বাড়ির। জায়গা না পেয়ে এখানে রেখেছে। সেফ হাউসটা চার বাড়ি পরে। বাড়ির দরজার সামনে থেমে মন থেকে দ্বিধা ঝেড়ে ফেলল রানা। প্রচণ্ড এক লাথি মেরে ফাটিয়ে দিল দরজার কাঠ। ঠাস্ আওয়াজে মনে হলো গুলি হয়েছে টু-টু বোরের পিস্তল থেকে। খুলে গেছে কবাট। ঝড়ের বেগে হলওয়েতে ঢুকল রানা ও বেলা। সামনেই কার্পেট দিয়ে ঢাকা সরু এক সিঁড়ি গেছে ওপরে। বামে দরজা। বাতি জ্বলছে প্রথমতলায়। সঙ্কীর্ণ হলওয়ে পেরিয়ে তিন কদমে দরজার কাছে পৌঁছে গেল রানা। হ্যাণ্ডেলের ওপর পড়ল জোরালো লাথি। কট্টাস্ আওয়াজে লক ভেঙে খুলে গেল দরজা। উদ্যত পিস্তল হাতে ঘরে ঢুকল রানা। এই ঘর লিভিং রুম। এককোণে বাঁকা এক ল্যাম্প থেকে আসছে হলদে আলো। আগের সেফ হাউসের মতই আসবাবপত্র খুব সস্তা। ঘরের মাঝে কফি টেবিল। তার ওপর রাখা এক ক্যান স্টেলা আর্টোইস ও এক কপি গান অ্যাণ্ড অ্যামো পত্রিকা। চকচকে কাভারে নতুন বোল্ট অ্যাকশন ট্যাকটিকাল রাইফেলের ছবি। পত্রিকার আরেক পাশে স্মিথ অ্যাণ্ড ওয়েসন মিলিটারি অ্যাণ্ড পোলিস মডেল অটোমেটিক পিস্তল। অস্ত্রের নল তাক করা ঘরের দরজার দিকে। অস্ত্রটা দেখেই রানা বুঝল, ঠিক বাড়িতেই এসেছে ওরা। কফি টেবিলের তিন ফুট পেছনে কর্ডরয় কাপড় দিয়ে ঢাকা এক উইং চেয়ার। ওখানে বসে আছে এক লোক। বয়স পঁয়ত্রিশ বা চল্লিশ। মিলিটারি কায়দায় ছাঁটা লালচে চুল। চওড়া কাঁধ। পরনে স্লিভলেস টি-শার্ট। দেখা যাচ্ছে শিরা ওঠা পেশিবহুল দুই হাত। মুখের একদিক বিকৃত। গুলি লেগেছিল ওখানে। ক্ষতটা লালচে ও সাদা, যেন ঘন হয়ে উঠেছে মাকড়সার জাল। চোখ ও মুখের কোণে ভাঁজ। এক পলক দেখে তাকে জাত খুনি বলেই মনে হলো রানার। হেলমুট হাইনরাইনার। ডেইটার গিসেলের ডান হাত। নিষ্ঠুর মার্সেনারি। মুহূর্তের জন্যে রানার মনে হলো সে ঘুমিয়ে আছে। কিন্তু তা নয়। হেলান দিয়ে বসে আছে চেয়ারে। দৃষ্টি ফেলল রানার চোখে। নিচু করে নিল চোখ। যেন পাত্তা দিচ্ছে না রানার হাতের রাইফেল। তার বুকে মাযল তাক করল রানা। ওর পেছনে সিঁড়িতে হালকা পদশব্দ। দৌড়ে ওপরে উঠছে বেলা। ‘কোনও চালাকি নয়,’ হাইনরাইনারকে সতর্ক করল রানা। ভাবছে, যে-কোনও সময়ে ওর ওপর ঝাঁপ দেবে সে। এক পা সামনে বাড়ল রানা। লোকটার বুকের দিক থেকে সরাচ্ছে না রাইফেলের মাযল। এত কম রেঞ্জে গুলি করলে চেয়ার ভেঙে দেয়ালে গিয়ে লাগবে মার্সেনারির মেরুদণ্ড। লোকটা অভিজ্ঞ সৈনিক। কোনও ঝুঁকি নিচ্ছে না রানা। একতিল নড়ল না হাইনরাইনার। হাত বাড়াল না পিস্তলের দিকে। আরেক পা এগোল রানা। এবার ভালভাবে দেখল ম্লান, ধূসর চেহারাটা। লোকটার ভুরুতে জমেছে বিন্দু বিন্দু ঘাম। চোখে ফাঁকা দৃষ্টি। মাতাল নাকি, ভাবল রানা। কফির টেবিলে লাথি মেরে পিস্তল ফেলল পাতলা কার্পেটের ওপর। ঠাস্ করে মেঝেতে পড়ল ক্যান ভরা স্টেলা। গড়িয়ে যাওয়ার সময় ওটার মুখ থেকে ঝরতে লাগল বিয়ার। লোকটা মাতাল হলে বহুক্ষণ থেকেই ড্রিঙ্ক করছে। ‘চেয়ার ছেড়ে হাঁটু গেড়ে মেঝেতে বসো,’ নিৰ্দেশ দিল রানা। ‘মাথার ওপর রাখবে দুই হাত।’ তিলমাত্র নড়ল না হেলমুট হাইনরাইনার। আরেক পা এগোল রানা। ঠাস্ করে লোকটার মাথার বামে নামল ওর রাইফেলের মাযল। এত জোরে মারেনি যে কোনও ক্ষতি হবে। ‘তোমাকে না বললাম…’ বলতে বলতে থেমে গেল রানা। চেয়ার থেকে একপাশে এলিয়ে পড়ল লোকটা। শরীরে যেন হাড় বলতে কিছুই নেই। ধুপ করে মুখ থুবড়ে পড়ল মেঝেতে। নড়ছে না একদম। রানা শুনল, ওপরতলায় টান দিয়ে ঘরের দরজা খুলছে বেলা। হাইনরাইনারের দিকে তাকাল ও। বুটের ডগা দিয়ে খোঁচা দিল নিথর দেহে। একটু আগে এত জোরে মাথায় বাড়ি দেয়নি যে অজ্ঞান হবে। তার মানে ভান করছে। রানা একটু অসতর্ক হলেই ঝাঁপিয়ে পড়বে ওর ওপর। হয়তো হাতে আছে ছোরা। লোকটার পেছনে চলে গেল রানা। রাইফেলের নল ঘাড়ের ওপর তাক করে সাবধানে পরখ করল পাস্। দুর্বলভাবে চলছে অনিয়মিত হৃৎপিণ্ড। লোকটা বোধহয় চলে যাচ্ছে কোমার ভেতর। হয়তো মৃত্যুপথযাত্রী। এবার কী করবে ভাবতে শুরু করেছে রানা, এমন সময় ভীষণভাবে ঝাঁকি খেল লোকটা। ছটফট করছে জবাই করা মোরগের মত। ধনুকের মত বাঁকা হলো মেরুদণ্ড। দুই হাত যেন স্টিলের তার। টানটান হয়ে ছিঁড়ে পড়ছে প্রতিটি মাংসপেশি। আরও কয়েক সেকেণ্ড নানাদিকে ঝটকা দিল সে, তারপর শিথিল ও নির্জীব হয়ে গেল। কী যেন হয়েছে; অভিনয় করছে না সে। খুব সিরিয়াস কিছু। সিঁড়ির ওপর থেকে চিন্তিত কণ্ঠে ডাকল বেলা, ‘রানা! জলদি এসে দেখে যাও!’ বোধহয় কোমায় চলে গেছে হাইনরাইনার। যেতে পারবে না কোথাও। লিভিং রুম থেকে বেরিয়ে দ্রুত পায়ে সিঁড়ি বেয়ে উঠল রানা। ওপরে রাইফেল হাতে দাঁড়িয়ে আছে বেলা। দোতলায় কাউকে পায়নি মেয়েটা, ভাবল রানা। ‘নিচে মাত্র একজন। তবে ঝামেলা করতে পারবে না।’ মাথা নাড়ল এলিস। ‘তা হলে বাড়িতে ওরা দু’জন। ওপরে রুপার্ট ওয়েনহেইম। করুণ হাল।’ সিঁড়ির ওপরের ল্যাণ্ডিঙে রানা পৌছুতেই পথ দেখাল বেলা। প্যাসেজওয়েতে জ্বলছে টিমটিমে আলো। একটা দরজার সামনে থামল মেয়েটা। দু’পাশের দেয়ালে ফুলের ছবিওয়ালা ওয়ালপেপার। বেলার পেছনে ঘরে ঢুকল রানা। আগের সেই সেফ হাউসের মতই ঘরে সস্তা আসবাবপত্র। ছাত্রাবাসের বেডরুমের মত হলেও এটা গণহত্যাকারীদের বাঙ্কহাউস। একপাশে চেয়ার, প্লাইউডের ওয়ার্ডোব ও সরু বেড। ওটার ওপর ধসে যাওয়া পুরনো ম্যাট্রেস। বিছানায় পড়ে আছে একটা মৃতদেহ। সে যে বেঁচে নেই তা বুঝতে কাছে যেতে হলো না রানার। আগে কখনও দেখেনি এমন ভয়ানক বিকৃত লাশ। প্রস্রাব ও ঘামে ভিজে গেছে বিছানার চাদর ও ম্যাট্রেস। ভীষণ মুচড়ে আছে রুপার্ট ওয়েনহেইমের দেহ। মরেছে নরকের কষ্ট পেয়ে। রক্ত বেরোয়নি একফোঁটা। কোনও আঘাতের চিহ্ন নেই। অস্বাভাবিক কোনও কারণে মৃত্যু হয়েছে তার। ‘আমার মনে হয় না চাইনিয খাবার খেয়ে মরেছে,’ বলল রানা। ফ্যাকাসে মুখে বলল বেলা, ‘অন্যজনের কী হাল?’ ‘বেঁচে আছে। তবে আর বেশিক্ষণের জন্যে নয়।’ ‘আমাদের কী করা উচিত?’ কাঁধ ঝাঁকাল রানা। ‘কিছুই করার নেই। মরবে ব্যাটা। আজ হোক বা কাল, এমনই কিছু হতো। বাড়ি সার্চ করব। তাতে হয়তো জানব অন্যরা কোথায় গেছে। আর যদি জানতে পারি যে ফিরবে তারা, গোপনে বসে থাকব এখানে।’ কথাটা মাত্র শেষ করেছে রানা, এমন সময় একটু দূর থেকে এল সাইরেনের কর্কশ আওয়াজ। তিন লাফে এগিয়ে জানালা দিয়ে নিচে তাকাল ও। দু’দিক থেকে আসছে একসারি পুলিশের গাড়ি ও দুটো সোয়্যাট টিমের ভ্যান। বাড়ির দেয়ালে ক্যালেইডোস্কোপ তৈরি করেছে নীল আলো। গাড়িগুলো থেমে যেতেই খুলে গেল দরজা। লাফিয়ে ভেতর থেকে বেরোল কালো ট্যাকটিকাল রেসপন্স পুলিশবাহিনীর পোশাক পরা সদস্যরা। প্রত্যেকের হাতে সাবমেশিন গান। ঘিরে ফেলল চারপাশ। তারা জানে কোথায় যেতে হবে। মাত্র কয়েক সেকেণ্ড পর নিচের হলওয়েতে বুটের আওয়াজ পেল রানা। কারা যেন ঝোড়ো বেগে উঠছে সিঁড়ি বেয়ে। কড়কড়-খ্যাসখ্যাস আওয়াজ তুলছে রেডিয়ো ধমকে উঠল কয়েকজন, ‘পুলিশ! আত্মসমর্পণ করো!’ ‘এবার কী?’ আগের চেয়েও ফ্যাকাসে হয়েছে বেলা। জানালা থেকে পিছিয়ে গেল রানা। হাত থেকে মেঝেতে ফেলল ফ্যামাস রাইফেল। বেল্ট থেকে নিয়ে মেঝেতে রাখল গ্লক ও ওয়ালথার পিপিকে পিস্তল। সোজা হয়ে মেয়েটার চোখে তাকাল রানা। ‘এবার একমাত্র কাজটাই করবে, এজেন্ট অ্যালাইস বেলাইত। একটু আগে তুমি গ্রেপ্তার করেছ আমাকে।’